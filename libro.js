const TESTO_LIBRO = `
Noi, Partigiani
Memoriale della Resistenza italiana
A cura di Gad Lerner e Laura Gnocchi
Prefazione di Carla Nespolo
© Giangiacomo Feltrinelli Editore Milano
Prima edizione digitale 2020
da prima edizione in “Varia”
aprile 2020
ISBN ebook: 9788858840399
Quest’opera è protetta dalla legge sul diritto d’autore.
È vietata ogni duplicazione, anche parziale, non autorizzata.
Prefazione
di Carla Nespolo
Presidente nazionale Anpi
Questo volume nasce da un progetto di ricerca storica e d’impegno
morale degli amici giornalisti Laura Gnocchi e Gad Lerner, a cui l’Anpi
nazionale ha immediatamente aderito, mettendo a disposizione dei
ricercatori il proprio archivio e soprattutto la propria anagrafe degli iscritti.
Ne è scaturito un lavoro collettivo, in cui i due curatori dell’opera,
affiancati da altri bravissimi volontari e giornalisti (dei quali mi scuso di
non poter riportare tutti i nomi), a titolo gratuito hanno saputo incontrare,
ascoltare e intervistare, su e giù per l’Italia, queste e questi splendidi
partigiani, che hanno parlato di sé, ma anche dell’Italia e del mondo, con
spontaneità e verità.
Sono tutte, è naturale, persone molto anziane, che hanno trascorso la
giovinezza sotto il tallone orribile del nazifascismo e contemporaneamente
hanno coltivato e inverato un sogno: quello di un mondo di pace, libero
dalla violenza, dal razzismo e dalle ingiustizie.
A guerra finita, hanno continuato a coltivare e a difendere quel sogno.
Anche quando la delusione era tanta e per questo il ricordo dei compagni
caduti ancora più doloroso, hanno resistito e adesso ci parlano ancora. Non
solo dalle pagine di questo libro, ma ogni giorno andando nelle scuole, nelle
fabbriche e in tanti altri luoghi, per trasmettere la memoria di quei venti
mesi in cui si svolse la lotta di Liberazione, ma anche di tutto il periodo
precedente, dei vent’anni di fascismo, durante i quali la loro giovinezza e la
loro forza furono l’unico antidoto al dilagare della violenza e della barbarie
razzista, di cui era intriso il nazifascismo.
Questi “ragazzi”, ormai ultranovantenni, hanno saputo conservare la
speranza, il sogno e l’impegno.
A loro dobbiamo la Costituzione italiana, cardine della nostra
democrazia e una tra le più complete d’Europa e del mondo.
È importante ricordare, a chi si meraviglia di come i costituenti, in soli
dieci mesi, siano riusciti a scrivere un testo così unitario, capace di tenere
insieme i diritti individuali e quelli collettivi, la pace come valore
universale e il lavoro come diritto di ogni persona, che tutto questo nacque
dalla lotta di un popolo che da solo, combattendo in arme e sostenendo i
partigiani, scioperando nelle fabbriche e resistendo nella vita quotidiana,
seppe trovare la strada del riscatto e della vittoria.
La storiografia in questi settantacinque anni ha portato alla luce vari
aspetti della Resistenza. Basti pensare al ruolo delle donne – partigiane,
staffette, infermiere, vivandiere –, per molti anni sottovalutato e oggi
giustamente riconosciuto nella sua fondamentale importanza.
Non c’è racconto, in questo volume, in cui un partigiano non dica che
senza le donne non avrebbero mai potuto vincere il nemico. La parità tra i
sessi, il rifiuto del razzismo, il rispetto delle minoranze sono scritti a lettere
d’oro nell’articolo 3 della Costituzione.
Di tutto questo, e di molto altro ancora, hanno parlato gli intervistati in
questo libro.
Le loro parole, assieme a quelle di tanti altri e a quelle di chi non c’è più,
saranno disponibili nell’archivio multimediale dell’Anpi.
Ho una speranza: che si smetta, una volta per tutte, di dire che i
partigiani sono tutti morti e quindi la nostra associazione non serve più.
Anche quando noi, che ormai siamo la generazione dei “partigiani dei
partigiani” scompariremo, sarà sempre importante ricordare la Resistenza,
cardine della nostra democrazia, e lottare perché la nostra Costituzione
viva.
Anche se molti diritti scritti nella Costituzione purtroppo sono stati
traditi, nessuno dei partigiani, seppur delusi, dirà mai “non lo farei più”,
anzi molti di loro continuano a parlare con i giovani, in una splendida
staffetta della memoria che con questo libro mettiamo a disposizione di
tutti.
Sono veramente felice di aver condiviso questo progetto con lo Spi Cgil,
che ci ha fornito risorse, testimonianze e valori.
Un partigiano mi ricordava sempre che per indicare una persona anziana
gli antichi non dicevano “vecchio” ma “saggio”. Ecco, questo è ciò che ci
insegna questo libro.
Oggi che di saggezza democratica c’è davvero tanto bisogno.
Il sesto senso del partigiano
di Gad Lerner e Laura Gnocchi
Brillano ancora gli occhi a Mirella Alloisio, all’epoca Rossella,
responsabile della segreteria operativa clandestina del Cln Liguria, quando
ricorda l’atto conclusivo dell’autoliberazione di Genova: “Quella sera del
25 aprile 1945 a Villa Migone, residenza del cardinale Boetto, il generale
Günther Meinhold fu costretto a firmare l’atto di resa davanti all’operaio
Remo Scappini, nostro presidente, la cui moglie Rina, incinta, era stata
seviziata dai nazifascisti fino a farle perdere il bambino. Quel foglio di carta
rimane un documento storico. Al punto 2 imponeva che le truppe tedesche
consegnassero le armi nelle mani dei partigiani. C’era scritto proprio così:
partigiani. Solo l’indomani entrarono in città gli americani, e rimasero
stupefatti: ‘A wonderful job’. La mattina del 26 aprile Paolo Emilio Taviani,
a nome del Cln, poteva annunciarlo via radio: ‘Per la prima volta nella
storia di questa guerra un corpo d’esercito si è arreso a un popolo’”.
Come Scappini, anche Mirella Alloisio, classe 1925, era figlia di un
operaio dei Cantieri navali di Sestri Ponente. Impegnata come staffetta fin
dall’estate del ’43, in una via di Sampierdarena dove si erano dati
appuntamento aveva dovuto assistere all’uccisione da parte delle brigate
nere del compagno che l’aveva condotta dentro i primi nuclei della
Resistenza: Germano Jori. Quando una come lei, settantacinque anni dopo,
enumera i sintomi del fascismo che si ripropone in forme nuove, non è
l’ossessione del passato a sollecitarla, ma una sorta di istinto. È il sesto
senso del partigiano, capace di cogliere in anticipo certi segnali. Una
vocazione rabdomantica che gli fa percepire la metafisica del fascismo, le
sue energie velenose in circolazione: razzismo, maschilismo, militarismo,
antipolitica, retorica nazionalista. Tutt’altro che una marcia indietro nel
tempo, semmai il presagio che, allargando lo sguardo su un fenomeno che
ha assunto dimensioni internazionali, Madeleine Albright così ha descritto:
“Il fascismo è a tutti gli effetti un concetto alla moda, che si fa strada nel
dibattito sociale e politico come una pianta infestante”.
Il bisogno di esprimere questo avvertimento è il tratto comune che
unisce le centinaia di interviste che abbiamo messo a disposizione della
presidenza dell’Anpi, realizzate, col generoso sostegno dello Spi Cgil, da un
gruppo di volontari e di videomaker. Siamo grati all’Anpi che ha accolto la
nostra proposta e l’ha fatta propria consentendoci l’accesso al suo archivio e
all’anagrafe degli iscritti, nonché coinvolgendo le sue sezioni territoriali.
Dall’aprile del 2019 abbiamo iniziato a raccogliere le interviste in tutta
Italia dalla viva voce delle partigiane e dei partigiani che sono ancora fra
noi. Li abbiamo incontrati in numerosi alloggi popolari di periferia, talvolta
ricoverati in case di riposo, più di rado in appartamenti borghesi. Quando
l’epidemia di coronavirus ha paralizzato l’Italia, nel marzo del 2020,
avevamo già superato il numero di quattrocento interviste raccolte.
Solo una parte di loro ha proseguito la militanza politica o sindacale nel
dopoguerra. Non tutti hanno mantenuto rapporti con l’Anpi e le altre
associazioni partigiane. Alcuni non avevano mai rilasciato testimonianza,
vuoi perché consideravano poco rilevante il loro contributo al cospetto dei
protagonisti più noti della Resistenza, vuoi perché era prevalsa la fatica di
ricostruirsi una vita nel dopoguerra, o ancora perché l’ambiente circostante
li scoraggiava. Quasi sempre, però, il loro racconto si è allargato come un
fiume in piena. Consegnandoci episodi di eroismo inconsapevole o anche di
semplice pietà umana, spesso minimizzati da chi li aveva vissuti. Per
ribadire infine quell’avvertimento: la malapianta infestante del fascismo è
ancora tra noi. Il sesto senso del partigiano, appunto.
Siamo ben consci dei limiti del nostro lavoro, primo fra tutti il suo avvio
tardivo: una corsa contro il tempo, la maggioranza dei partigiani non ci
sono più. Ogni giorno qualcuno di loro ci lascia. Solo pochissimi fra gli
intervistati sono nati prima degli anni venti del secolo scorso. Ancora di
meno sono quelli che hanno rivestito ruoli di comando. Molti sono stati
coinvolti da adolescenti, se non addirittura da bambini. E colpisce, a tal
proposito, la precocità che in tempo di guerra ha costretto la loro
generazione a compiere scelte estreme. Ma forse è anche questo un motivo
di specifico interesse della nostra ricerca: dare conto di come il movimento
della Resistenza – sarebbe meglio dire delle varie forme di resistenza – si è
dispiegato alla base di un paese martoriato, e non solo nei suoi vertici
politicizzati.
Quando ci ha assaliti il dubbio di svolgere una ricerca improvvisata,
priva di una solida chiave interpretativa, abbiamo chiesto il parere di uno
storico di indubbia autorevolezza come Giovanni De Luna, che ci ha
incoraggiati. A nostra volta, ci siamo rifatti a una sua indicazione di
metodo: “Esplorare il mondo della scelta”. Nei tempi “del ferro e del
fuoco”, come si formarono gli atteggiamenti, i codici di comportamento, i
modi di vita, le idee, la visione del mondo, di quell’“antifascismo
esistenziale” che è stato alla base della scelta di decine di migliaia di
giovanissimi italiani? Spetterà agli storici attingere a questo materiale
documentario per rispondere. Troveranno nelle videotestimonianze raccolte
settantacinque anni dopo l’ultima memoria della Resistenza: segnata da una
congiuntura politico-culturale in cui il revisionismo è diventato una clava
politica, o meglio il randello agitato da una nuova destra in cerca di
legittimazione.
Si è stabilito quindi che il lavoro in corsa di raccolta d’interviste dei
viventi venisse di seguito integrato dal censimento e dalla selezione di
migliaia di videotestimonianze rilasciate nei decenni trascorsi dai
protagonisti della Resistenza ormai defunti. Un apposito gruppo di lavoro
visionerà la ricchissima documentazione già esistente, custodita (ma non
ancora catalogata) negli archivi delle sedi territoriali dell’Anpi e degli
Istituti storici della Resistenza. L’ambizione è di farne sintesi dando vita a
un Memoriale nazionale dei partigiani, accessibile su apposito portale
internet, ma dotato anche di una sede fisica (una Sala delle Rimembranze?)
che nelle nostre intenzioni vorrebbe anche assumere il significato di un vero
e proprio monumento virtuale. Un omaggio a coloro che, rischiando la vita,
diedero un contributo decisivo alla Liberazione e alla nascita della nostra
democrazia.
Buona parte delle interviste rivelano l’appartenenza dei testimoni a
famiglie e ambienti sociali in cui l’opposizione al regime fascista risaliva
agli anni delle violenze squadriste attraverso cui si era imposta la dittatura.
Altri si sono trovati a vivere inconsapevolmente le “svestizioni” frettolose
dell’8 settembre 1943 e, nei mesi successivi, la disobbedienza ai minacciosi
bandi d’arruolamento nelle file repubblichine così come alla deportazione
nei campi di lavoro forzato in Germania. Ma non mancano i racconti di chi
è andato in montagna sedicenne fuggendo da casa e rinunciando a
frequentare l’ultimo anno di scuola. O di chi ha intrapreso l’attività
clandestina all’insaputa dei genitori.
Semplicissima è la griglia di domande a cui ci siamo attenuti, quasi
sempre travolte poi dalla ricchezza di ogni singola testimonianza. C’è un
momento o una circostanza particolare che vi ha indotti alla scelta
partigiana? Ci fu modo, in quei mesi terribili, di formarvi una coscienza
politica e di immaginare per quale futuro stavate combattendo? Quando
avete avuto paura, e come ci avete convissuto? Nel mezzo dei lutti e degli
stenti, conservate anche il ricordo di momenti gioiosi? Come avete vissuto
il vostro giorno della Liberazione? Ne è valsa la pena? Ovvero, nel
dopoguerra è mai capitato di pentirvi di aver fatto i partigiani?
La scelta degli intervistati, d’intesa con l’Anpi, si è allargata con la
finalità di comprendervi – secondo le più recenti e ponderate interpretazioni
di quel sommovimento storico – soggetti in un primo tempo sottovalutati,
ma senza l’apporto dei quali l’attività dei combattenti armati non avrebbe
potuto dispiegarsi vittoriosamente. Nei venti mesi che vanno dal settembre
del 1943 all’aprile del 1945 prese forma allargata, fra le macerie del
fascismo e sotto l’occupazione straniera, quell’“altra Italia” che diventerà
protagonista della nascita della Repubblica democratica e della sua
Costituzione. Limitarci solo a chi ha impugnato le armi ci avrebbe impedito
di cogliere l’ampiezza di tale fermento. Basti pensare al ruolo decisivo
svolto dalle donne nell’ospitalità dei clandestini, nel trasporto delle armi e
nella trasmissione dei comandi, negli scioperi e nell’assedio delle caserme
dove venivano rastrellati i renitenti alla leva. Quando, nel dopoguerra,
apposite commissioni furono incaricate di stilare gli elenchi dei militanti cui
attribuire la qualifica di “partigiani combattenti” e di “patrioti”, prevalse la
tendenza a escluderne la componente femminile. Si trattò di una colpevole
sottovalutazione, come evidenziato da vari racconti che qui potrete leggere.
Vi sono poi gli Imi (Internati militari italiani), che in centinaia di
migliaia sopportarono la detenzione nei lager nazisti pur di non vestire la
divisa degli occupanti e della Rsi. In quei campi di prigionia e di lavoro
trovarono la morte circa cinquantamila nostri soldati, un numero superiore a
quello dei partigiani uccisi.
Altra pagina di storia troppo spesso dimenticata è quella riguardante i
militari che volontariamente si arruolarono sotto il comando alleato nel
Regio esercito, per sfondare la Linea Gotica e avanzare in divisa verso
nord. Fra loro anche il partigiano Carlo Smuraglia, futuro presidente
dell’Anpi, che nonostante la sua città, Ancona, fosse già stata liberata,
ripartì per continuare a combattere da soldato italiano al fianco degli
Alleati.
Non poteva mancare la testimonianza degli ultimi superstiti dei Gap che
operarono temerariamente per le strade di Roma città aperta, come Mario
Fiorentini, ideatore dell’azione di via Rasella, Iole Mancini e Gianna
Radiconcini.
Infine, abbiamo ritenuto doveroso condividere il racconto dei testimoni
oculari degli eccidi perpetrati dai nazifascisti in tante località tristemente
note come Boves, Sant’Anna di Stazzema, Marzabotto, Vinca, sterminando
civili indifesi allo scopo di dissuadere le popolazioni che fornivano rifugio e
aiuto ai partigiani.
Una varietà di forme di resistenza, armata e disarmata, che ha coinvolto
certamente in primo luogo operai e contadini, al fianco dei quali però si
sono mobilitati numerosi intellettuali, professionisti, ebrei sfuggiti alla
deportazione, esponenti di una borghesia illuminata che grazie alla loro
coscienza antifascista innerveranno la classe dirigente della futura
democrazia. A volte tale spirito di rivolta veniva fatto proprio da ufficiali
del Regio esercito che volevano riscattare l’onore perduto dei loro generali,
epigoni di un’Italia fascista sottomessa ai diktat di Hitler. E da donne
innamorate, come Cicci Vandone, disposte a subordinare gli agi del
privilegio sociale a un impegno spericolato. Anche di loro stiamo
raccogliendo le testimonianze.
Raccontare la gioventù partigiana di tanti vecchi cui anche nel
dopoguerra toccherà la vita faticosa, condizionata dalle loro umili origini, ci
ha rituffati nell’esperienza della povertà estrema sofferta nelle campagne
italiane. Eredità di un’ingiustizia sociale atavica, esasperata in tempo di
guerra, vissuta da mezzadri e braccianti, senza scarpe, affamati, che pure
scelsero di dividere il poco cibo con i partigiani, di rivestire i militari
disertori e di nasconderli nei fienili. Si veda, fra le altre, la testimonianza di
Maria Cavatassi. Così come ci siamo imbattuti nella temerarietà delle
vertenze di fabbrica, quando la lotta per ottenere aumenti e parità salariale
uomo-donna poteva costare la deportazione. Fu così che nei territori liberati
del biellese i partigiani strapparono agli industriali tessili il Contratto della
Montagna, come ci ha raccontato uno dei suoi artefici, l’operaio Argante
Bocchio. Prima ancora, nei giorni immediatamente successivi all’armistizio
del settembre del 1943, un migliaio di lavoratori dei Cantieri navali di
Monfalcone si erano radunati nella Brigata Proletaria che fu decimata dai
tedeschi in uno scontro impari nei pressi di Gorizia. Fra gli operai di quella
Brigata Proletaria c’era anche Mario Candotto, rimasto nel dopoguerra a
lavorare nei Cantieri fino alla pensione, che ci ha testimoniato la morte di
due fratelli partigiani e la deportazione sua con i genitori e due sorelle. Il
padre morì a Dachau, la madre ad Auschwitz.
Inaspettate e commoventi sono poi altre testimonianze, come quelle di
Luciana Romoli e Gastone Malaguti, in seguito l’una staffetta e l’altro
gappista, che fanno risalire al 1938, l’anno delle leggi razziali, una presa di
coscienza antifascista maturata sui banchi di scuola, con veri e propri inediti
episodi di rivolta contro l’espulsione dei compagni di classe ebrei. Altri
bambini di allora ricordano di aver violato la sorveglianza dei brigatisti neri
e delle SS per portare acqua agli assetati rinchiusi nei carri merci diretti ad
Auschwitz, o per raccogliere i bigliettini scritti dai prigionieri che
cercavano di lasciare notizia di sé ai parenti.
Interessante è rilevare altri tratti comuni emersi da questa raccolta di
testimonianze. L’incredulità, la rabbia e la delusione suscitate dal cosiddetto
“proclama Alexander” del 13 novembre 1944, quando il comandante in
capo delle forze alleate nel Mediterraneo, generale Harold Alexander,
chiese via radio la cessazione di ogni attività partigiana nell’Italia
settentrionale, rinviando alla primavera successiva l’ordine di assalto
definitivo che tutti attendevano con impazienza. È in quei giorni, tanti lo
ricordano, che cominciarono a serpeggiare risentimenti e sospetti per la
“Resistenza tradita”, avvisaglie delle divisioni politiche che esploderanno
tra le componenti del Cln nel dopoguerra. Un ulteriore fastidio condiviso
che abbiamo registrato è la disinvolta corsa a salire sul carro del vincitore
quando ormai la vittoria era assicurata. La staffetta Nicoletta Soave Liberati
ricorda la sorpresa di aver visto esultare per le vie di Torino, a bordo dei
camion provenienti dal suo paese, Santo Stefano Belbo, personaggi di cui
sotto il regime i partigiani sapevano di dover diffidare. Ancora più secco è
Angelo Del Boca, in seguito giornalista e storico, che, disceso a Piacenza
con la sua brigata che aveva combattuto in Val Trebbia, mal sopportò la
parata della Liberazione perché nelle loro file si erano imbucati troppi
partigiani del giorno dopo.
L’elenco potrebbe continuare a lungo, e la raccolta delle testimonianze
non si fermerà alle centinaia di nomi raccolti nell’appendice di questo
volume. Il bisogno di raccontare si è trasmesso ai figli e ai nipoti, da cui
continuano a pervenirci segnalazioni di storie come queste. Faremmo torto
agli esclusi, se non le raccogliessimo. Ma non crediamo di esagerare
dicendo che la documentazione catalogata nei nostri hard disk assume di
per sé una significativa rilevanza storica.
Il sesto senso del partigiano, il quale spesso, come ci ha detto Carlo
Orlandini, preferisce ancor oggi autodefinirsi “ribelle”, si è sviluppato per
reazione alla mentalità che col suo intuito Piero Gobetti aveva già messo
per iscritto nel 1924, descrivendo il cedimento dell’Italia alla prepotenza
fascista: “Il formarsi di una vera e propria voluttà del servire”. Nove anni
dopo, nel 1933, fu Leone Ginzburg, dall’alto della sua intransigenza, ad
ammonire chi per quieto vivere prendeva la tessera del fascio: “La
maschera, quando è portata a lungo, non vuol più staccarsi dal volto”. Ecco,
Noi, Partigiani vuol essere il resoconto in prima persona dei tanti che quella
maschera seppero strapparsela di dosso, se mai l’avevano indossata. E che
rigettavano così la voluttà del servire.
Le contrapposizioni politiche che, alimentate dalla Guerra fredda, negli
anni cinquanta infransero il sodalizio dei partiti antifascisti, unitamente alle
pulsioni autoassolutorie dei molti che col regime di Mussolini si erano
compromessi, alimentarono un’offensiva che parecchi degli intervistati
ricordano con sofferenza come “la stagione dei processi ai partigiani”. Non
mancano le testimonianze di partigiani che subirono arresti e condanne, né
rievocazioni di pagine oscure della Resistenza. Fucilazioni di presunti
infiltrati e di testimoni pericolosi. Atti di giustizia sommaria successivi alla
fine delle ostilità. Sono macchie, errori riconosciuti e motivati dall’atrocità
delle violenze subite e dalla natura spietata di quella guerra, che vengono
ricordate con una sofferenza accresciuta dalla campagna ideologica che le
ha enfatizzate sproporzionatamente. Il tentativo di mettere sullo stesso
piano i crimini del nazifascismo e la risposta partigiana rappresenta una
falsificazione storica: i primi non sono commensurabili, per numero di
vittime e crudeltà, alle reazioni che hanno suscitato. Leggeremo così anche
le vicissitudini di chi nel dopoguerra ha subìto condanne, ha scontato anni
di carcere o ha scelto la latitanza, soprattutto nel “rifugio” di Praga. Ma
anche la testimonianza del centenario Germano Nicolini, meglio noto come
il comandante Diavolo, sindaco della Liberazione di Correggio, che scelse
il carcere dopo essere stato ingiustamente accusato dell’omicidio del
parroco don Umberto Pessina. Lui rifiutò l’espatrio in Cecoslovacchia
offertogli dal Pci, e solo molti anni dopo fu solennemente scagionato e
riabilitato.
Quando abbiamo chiamato i nostri testimoni a fare i conti dell’oggi con
la violenza della guerra combattuta settantacinque anni prima, le reazioni
sono state necessariamente le più varie. Ma nessuno, proprio nessuno,
accetterebbe mai di riconoscere una qualsivoglia omologazione al nemico
che aveva mandato in rovina l’Italia facendo del crimine, delle torture, delle
decimazioni un metodo sistematico di sopraffazione terroristica. La
cattolica Lidia Menapace ci ha raccontato di aver rifiutato la pistola che le
veniva offerta perché non intendeva esercitare violenza sulle persone, ma di
avere altresì trasportato spesso dell’esplosivo per distruggere le
infrastrutture utilizzate dai nemici per i loro collegamenti. Viceversa,
l’azionista Laura Wronowski, nipote di Giacomo Matteotti, ci ha confidato
senza compiacimento che all’epoca amava sparare. Fra tutti conserviamo il
ricordo della medaglia d’argento Paolo Orlandini, il comandante Millo della
Brigata Basso Musone attiva nelle Marche. Due volte ferito, protagonista
della Liberazione di Osimo e poi in prima linea nello sfondamento della
Linea Gotica, ha visto molti compagni morirgli accanto. Quando abbiamo
chiesto che cosa gli sia rimasto dentro di quei venti mesi terribili, ci ha
risposto in lacrime: “Sono cattivo, mi hanno fatto diventare cattivo. Porto
rispetto ai caduti dell’altra parte, ma non vengano a dirmi che le loro
ragioni sono comparabili alle nostre”.
Questo libro è una sintesi fin troppo parziale, e provvisoria, di una
memoria viva della Resistenza. La sorte ha voluto che vedesse la luce
proprio al tempo del coronavirus, quando l’Italia è stata richiamata a nuove
scelte collettive, per certi versi, di resistenza.
Chi liquida l’antifascismo riducendolo a ideologia obsoleta, a tradizione
calcificata che sopravviverebbe solo nei medaglieri dell’Anpi, nelle
fotografie in bianco e nero dei martiri, nelle lapidi troppo spesso sfregiate
lungo le strade d’Italia, deve fare i conti con l’insegnamento che ci viene da
questi uomini e da queste donne ancora presenti fra noi. Sanno che questa
loro presenza è diventata scomoda, che disturba coloro i quali osano
addirittura deriderli in quanto visionari, nostalgici, allarmisti, fuori dal
tempo. Ma più vengono a dirci che la loro testimonianza è superflua,
anacronistica, scontata nell’Italia contemporanea, più noi dovremo
moltiplicare gli sforzi affinché sopravviva loro. La scelta da essi compiuta
quando erano ragazzi deve rinnovarsi, a partire dal loro esempio, perché il
fascismo non abbia un futuro.
Noi, Partigiani
Chiedete scusa al comandante Diavolo
Germano Nicolini
Nato a Fabbrico (Reggio Emilia) il 26 novembre 1919
Comandante del terzo battaglione
della 77a Brigata Sap “Fratelli Manfredi”
Nome di battaglia “Diavolo”
Medaglia d’argento al valor militare
“Non dite che siete scoraggiati, che non ne volete più sapere. Pensate
che tutto è successo perché non ne avete più voluto sapere.”
Queste parole le ha scritte un mio amico nell’ultima lettera prima di
essere fucilato dalle brigate nere il 10 novembre 1944 a Modena. Si
chiamava Giacomo Ulivi, studente universitario di medicina, aveva appena
compiuto diciannove anni. Giacomo era un partigiano, come me. La
medaglia d’argento gli è stata conferita alla memoria. Io invece l’ho
ricevuta da vivo, ma nel 1997, cioè più di mezzo secolo dopo i fatti di cui
sono stato protagonista. In mezzo, me ne hanno fatte passare di tutti i colori.
Ogni giorno della mia vita Giacomo continua a essere con me. Ed è grazie a
persone come lui che ho resistito a testa alta anche quando si è cercato di
infangare una pagina luminosa della nostra storia.
Ora che ho compiuto un secolo, e di nuovo si riaffaccia di fronte a noi il
cupo richiamo dell’autoritarismo, non posso dimenticare il valore umano
delle persone al cui fianco ho combattuto. Mi porto sempre dentro anche il
ricordo di Angiolino Morselli, nome di battaglia Pippo. Era insieme a me, a
Fosdondo di Correggio, il 15 aprile 1945, quando ci imbattemmo in
un’autocolonna di fascisti in ritirata ma ancora bene armati. Noi eravamo
duecento partigiani, loro trecento almeno, forse quattrocento, ma i numeri a
quei tempi non erano così importanti. Si poteva perdere in molti, vincere in
pochi. Quel giorno rimasi ferito e, per questo, non riuscivo a utilizzare il
mitra. Io ero il comandante, ed era giusto che stessi lì in prima linea. Non
potendo sparare, ordinai al mio distaccamento di sganciarsi per riparare
dietro la ferrovia, che costituiva un buon argine. Ci si poteva difendere,
anche se eravamo meno dei nemici. Angiolino, anzi Pippo, però non si
mosse. Si sacrificò per offrirci copertura. Restò al suo posto fino all’ultima
bomba a mano, fino all’ultima pallottola del suo mitra, prima che i fascisti
lo uccidessero.
Qui a Correggio, il comune di cui subito dopo la Liberazione venni
eletto sindaco quando avevo solo venticinque anni, ancora oggi che ne ho
cento, quando vado al mercato, mi salutano: “Ciao Dièvel, ciao Diavolo”.
Non equivocate. Non devo questo nome di battaglia a chissà quale
cattiveria. Al contrario. La mattina del 31 dicembre 1944 ero nascosto a
casa di due staffette, le sorelle Morini. Feci una stupidaggine,
probabilmente la più grande imprudenza che io abbia mai commesso nella
mia vita da partigiano. Presi la bici, disarmato, e andai verso Carpi, per
incontrare alcuni amici. Dopo nemmeno ottocento metri sbucarono dei
tedeschi, armati. Ero fottuto. Mi buttai in un fosso, che costeggiava la strada
principale. Mi infilai tra gli alberi, e cominciai a zigzagare tra gli olmi con
la mia vecchia bici a una velocità che, penso, mai più ho raggiunto nella
vita. Riuscii a seminarli, a salvarmi. Durante la fuga passai da una cascina,
alle finestre erano affacciate due contadine. Dissero: “Ma l’è prôpi un
dièvel!”. È proprio un diavolo. Da quel momento, per tutti, sono stato il
comandante Diavolo.
Dicono che ho contribuito a scrivere un pezzo di storia recente del
nostro paese. Può darsi. Quel che è sicuro, è che ho passato dieci anni in
galera da innocente. Dal 1947 al 1957. Da sindaco, ero riuscito a convincere
i miei compagni partigiani che non serviva vendicarsi dei fascisti. La
democrazia è più importante della rappresaglia. Chi aveva compiuto dei
crimini doveva pagare. Ma non c’era da commettere il loro stesso errore.
Io avevo scelto di diventare partigiano sulla base degli insegnamenti
ricevuti da mia madre. Che non era né socialista né comunista, ma cattolica,
molto vicina ai poveri e agli ultimi. Perché li conosceva: aveva trascorso la
sua gioventù in una miseria squallida, di fame e di stenti. Sapeva quanto
importante e giusto fosse il saper aiutare. A casa non avevamo idea di cosa
fossero antifascismo e anticomunismo, eravamo contadini. Mio padre era
un piccolo proprietario, aveva fatto sacrifici per mandarmi a Milano
all’Università Bocconi.
Fui arruolato in guerra da ufficiale carrista dell’esercito italiano. L’8
settembre 1943 tutta la mia unità venne catturata a Tivoli dai tedeschi.
Circondati da venti carri armati Tigre. Se avessero voluto, ci avrebbero
annientati. “Deponete le armi,” ci disse il loro comandante, “e vi portiamo
subito alla Stazione Tiburtina. Siete liberi, potete tornare a casa.” Ci
arrendemmo, non potevamo fare altrimenti. Ma io non mi fidavo. Mio
padre, che aveva combattuto la Prima guerra mondiale, mi aveva raccontato
dei tedeschi. Anche in guerra, anche tra chi si batte su fronti opposti, ci può
essere pietà. Loro non ne avevano. Per questo, mentre ci mettevano in fila
verso la Stazione Tiburtina, pensai che in qualche maniera sarei dovuto
scappare. Non era semplice, anche perché ogni quaranta metri c’era un
tedesco con il mitra. Aspettai il momento giusto e al primo tratto di strada
libero scappai, correndo più forte che potevo. Ero giovanissimo e avevo
poche certezze, ma una sola parte con cui stare: con l’Italia, contro i
tedeschi.
Tornai a casa, a Correggio, in Emilia, e diventai il comandante del 3°
battaglione della 77a Brigata Sap “Fratelli Manfredi”. Prendeva il nome da
quattro fratelli trucidati insieme al padre dai fascisti che avevano circondato
la loro casa di Villa Sesso, vicino a Reggio Emilia.
In quei mesi partecipai a tredici azioni armate. Undici furono di tipo
individuale, attaccammo cioè un singolo soldato tedesco, magari per
disarmarlo. E due, invece, furono scontri di gruppo, battaglie. Come quella
in cui morì il mio amico Angiolino, “Pippo”, Morselli. Non dimenticai
nemmeno per un istante l’insegnamento di mia madre: cercammo di
combattere i tedeschi ma anche di proteggere i contadini che ci ospitavano e
ci curavano. Ogni notte, per esempio, organizzavo squadre di tre persone
che giravano per le strade in cerca dei tedeschi pronti a fare rastrellamenti.
Perché, è vero, morivano i partigiani. Ma venivano ammazzati anche troppi
civili.
Arrivò il 25 aprile 1945. La guerra finì. Avrei dovuto essere felice. E
invece è uno dei momenti che ricordo con più malinconia e tristezza. Dieci
giorni prima, in quella dannata battaglia, Pippo era morto. E noi avevamo
incaricato il prete di Mandrio, il paese in cui viveva, di avvisare la sua
famiglia. Ma non lo fece, evidentemente. Me ne resi conto mentre
festeggiavamo la Liberazione. Eravamo per strada, in campagna, e vidi
arrivare sua sorella. Mi sorprese perché sorrideva. Poi capii: “Dov’è
Pippo?” mi chiese. Non sapeva. A dirglielo mi si strappò un pezzo di cuore
che mai più ho potuto ritrovare.
Con quello stato d’animo, al mattino, entrai a Correggio. Gli americani,
e precisamente il comandante Adam, mi chiesero di prendere il comando
della città per mantenere i rapporti tra l’amministrazione militare degli
Alleati e il Comitato di liberazione nazionale. Ero giovane e senza una
formazione politica, ma mi conoscevano e sapevano che ero una persona
perbene, contraria a ogni violenza. E che dunque avrei rispettato le leggi:
quelle del diritto e quelle della sacralità della vita. Se si comincia a dire
“facciamo giustizia noi”, come purtroppo a quel tempo accadeva, la
violenza prende il posto della giustizia. Uno dei miei compiti nei giorni
successivi alla Liberazione fu proprio quello: fronteggiare le tentazioni di
giustizia sommaria.
Eravamo a fine aprile, e trovai nell’ufficio che aveva ospitato la
segreteria della Repubblica di Salò un quaderno a righe. In copertina c’era
scritto: “Offerte per le Squadre d’Azio ne Mussolini”. Dentro c’era l’elenco
di tutti i benestanti che avevano dato soldi per sostenere l’esercito fascista.
Chiamai quelle persone a una a una. Dissi loro: “Ora è arrivato il momento
di fare altrettanto nei nostri confronti. Altrimenti darete polvere da sparo a
quei giovani disperati e affamati che non hanno consegnato le rivoltelle agli
americani”. Mi ascoltarono, e io riuscii a mettere insieme un bel gruzzolo
che mi servì per organizzare la Mensa del reduce e del partigiano: ogni
giorno davamo da mangiare a duecento persone, anche di più. Partigiani,
certo. Ma pure ex fascisti repubblichini che restavano in libertà perché non
avevano commesso alcun reato. Mangiavano insieme, ogni giorno, alla
stessa tavola. Fu l’inizio di quella che fu chiamata “conciliazione con
l’avversario”, nella quale noi partigiani dimostrammo che era possibile non
comportarsi come “loro”, spargendo odio e terrore. E molti di “loro”, i
fascisti, capirono di avere avuto torto.
In quei giorni salvai anche sei persone dalla fucilazione. Erano fascisti,
quattro uomini e due donne, detenuti nel carcere di Correggio.
Quotidianamente facevo, prima di andare a mangiare, un’ispezione in
prigione. Io ero stato preso, da partigiano. Sapevo cosa significava vivere in
quelle celle. Mentre giravo per il carcere, entrò un comandante partigiano
con un grado superiore al mio. Aveva ordinato di tirare fuori quelle sei
persone, comprese le due donne, e le aveva messe contro il muro, pronte
per essere fucilate. “Cosa fate?” gli chiesi. “Li portiamo via.” “Ma hai il
mandato di prelevamento con il timbro?” incalzai, per prendere tempo. Mi
guardò con arroganza e prepotenza, circondato dai suoi uomini. Capii che le
cose si stavano mettendo male. Feci l’unica cosa che era possibile fare. Non
gli diedi nemmeno il tempo di rispondere e gli urlai, puntandogli contro la
pistola: “Adesso vai fuori”. Quei sei uscirono dal carcere vivi e alcuni di
loro sarebbero poi venuti a testimoniare in mio favore al processo nel quale
sarei stato ingiustamente condannato.
Quello che è accaduto dopo è, in qualche modo, storia. Io che non avevo
nemmeno una tessera – presi in seguito quella del Partito comunista – fui
eletto sindaco di Correggio anche con i voti di alcuni consiglieri
democristiani, nonostante che all’epoca i contrasti fra comunisti e
democristiani fossero già accesi. Non mi meravigliai. La gente pensa che la
Resistenza sia stata soltanto un fatto d’armi. Ma sbaglia. La Resistenza fu
soprattutto uno scambio collaborativo con il popolo. Le persone erano con
noi perché noi ci siamo presi cura di loro. Non abbiamo lasciato mai la
nostra gente. E loro non ci hanno mai abbandonato. Non mi hanno mai
abbandonato.
Il 18 giugno 1946 davanti alla parrocchia di San Martino, a Correggio,
fu ammazzato a colpi di pistola il parroco, don Umberto Pessina. Un delitto
assurdo e odioso. I colpevoli, tre partigiani subito fuggiti in Jugoslavia,
quando seppero che per quel delitto ero stato incriminato io, con Elio
Ferretti e Antonio Prodi, si autoaccusarono sostenendo che si era trattato di
un incidente. Ma al vescovo di Reggio Emilia, Beniamino Socche, non
pareva vero di tirare in mezzo il sindaco di Correggio. Per quel monsignore,
acceso anticomunista che proponeva addirittura la messa fuorilegge del Pci,
io ero il bersaglio ideale: un credente cattolico che si era messo con i rossi.
Sollecitò i carabinieri a costruire delle false testimonianze, fece spostare il
processo da Reggio Emilia a Perugia per legittima suspicione, e alla fine
ottenne la mia condanna. Il Pci reggiano sapeva che ero innocente, ma non
voleva esasperare lo scontro con la Chiesa. Mi proposero di espatriare in
Cecoslovacchia, del che mi sentii ferito nell’onore. Rifiutai sdegnosamente.
Così fui condannato a ventidue anni di carcere e ne ho trascorsi dieci in
cella, prima dell’indulto. Solo nel 1994 sono stato assolto definitivamente e
ho ricevuto una telefonata di scuse dal presidente della Repubblica,
Francesco Cossiga. Tre anni dopo è arrivata anche la medaglia. Ma quanta
amarezza!
Ecco, io non piacevo alla Chiesa perché ero comunista. E non piacevo al
mio partito, il Pci, perché ero cattolico. Ma a me interessava piacere ad
altri: quando sono uscito dal carcere, ho ritrovato l’affetto della mia gente
né più né meno di quando mi avevano portato via.
Ora che sono molto vecchio, ed esco di casa solo di rado, mi piace
ricevere la visita degli studenti e raccontargli quanto è stata lunga la mia
Resistenza. Non ho mai smesso un secondo di essere l’unica cosa che sono:
un antifascista, un democratico, un partigiano resistente che doveva
resistere. Il comandante Diavolo, appunto.
Per i fascisti eravamo le “puttane” dei partigiani
Lidia Menapace
Nata a Novara il 3 aprile 1924
Sottotenente della divisione Rabellotti
Nome di battaglia “Bruna”
Se non ci fossero state le donne non ci sarebbe stata la Resistenza, punto
e basta. Dopo l’8 settembre furono loro a ricoverare in casa l’esercito
italiano in fuga, vestendo i soldati, nutrendoli, mantenendoli. Ma questo
non è stato riconosciuto storicamente, è una pagina rimasta nell’ombra. E
del resto che aria tirava si capì quando il 25 aprile del ’45, mentre nelle città
le parate dei partigiani sancivano la vittoria, Togliatti disse: “È meglio che
le ragazze non sfilino, il popolo non capirebbe”. Che cosa avrebbe pensato
il popolo? Quello che già pensavano tutti: le ragazze che lasciano la casa,
vanno in montagna e dormono in tenda con i ragazzi sono di piccola virtù.
Di noi, alcuni pensavano che fossimo le puttane dei partigiani, che la cosa
più importante del nostro servizio fosse quello. E questo mi feriva molto.
Reagivo a male parole, anche se pochi avevano il coraggio di dirlo in
faccia, eran solo sottintesi. Ma anche i partigiani, mica tutti, ovvio, erano
figli del loro tempo. Sotto il fascismo le ragazze dovevano studiare poco,
sposarsi e mettere al mondo tanti figli per la patria. Anche la Chiesa era
d’accordo. Non occorreva certo che le donne conoscessero il latino, e
Cicerone. Tanto che, dopo la Liberazione, molte di noi preferirono non dire
di essere state partigiane. Guardavano anche me con fastidio, tranne la
vecchia maestra di mia mamma, che era stata una ragazza madre messa
incinta dal suo direttore, dunque una donna non rispettabile per quei tempi.
Lidia Brisca è il mio nome da ragazza, sono nata a Novara il 3 aprile
1924.
La mia famiglia era modesta, sia dal punto di vista culturale che
economico. Famiglia di mazziniani. Mio padre lo era. Mia madre, figlia di
un macchinista delle ferrovie, aveva familiarità con l’anarchia. Mio nonno,
infatti, a Sampierdarena, quartiere operaio di Genova, era un
anarcosindacalista e con il fratello allevò sia mia mamma sia il suo
fratellino, quando rimasero orfani di madre. Mia mamma, che era più
impetuosa di mio papà, Mussolini lo chiamava “quel là”, e se sei rispettoso
dell’autorità non chiami “quel là” il capo del governo. Se poi il Duce ne
faceva una grossa, diventava “quel là che parla dal balcone”.
E le azioni di “quel là” mi segnarono sin da ragazza, in modo
profondissimo.
Io e mia sorella, che aveva quattro anni meno di me, avevamo come
compagne di scuola due sorelline, Ester e Ruth, che venivano spesso a fare i
compiti a casa nostra. E noi andavamo a casa loro, cosa che non accadeva
con tutti. La figlia del federale i compiti a casa nostra non veniva di certo a
farli, per esempio.
Un giorno, era il 1938, andammo a scuola e le due bambine non c’erano;
tornammo a casa e, dopo pranzo, pensammo di portar loro i compiti a casa.
Suonammo, aprì la domestica e ci disse che i compiti non servivano più.
“Non verranno più a scuola.” “E perché?” “Perché sono ebree.”
Ma io non comprendevo cosa diceva, erano tutte parole una dietro l’altra
che per me non avevano senso. La domestica chiuse la porta, noi andammo
via. Non avevo capito nulla, ma dovevo difendere il mio prestigio davanti a
mia sorella piccola, e così provai a dire che quella là era una ragazza di
campagna, stava un po’ indietro. “Non sarà mica una malattia infettiva,
essere ebrei?” Perché l’unica ragione per cui stavi quaranta giorni lontano
da scuola era se avevi il morbillo o la scarlattina.
Il giorno in cui portammo a casa la pagella con su scritto “di razza
ariana”, mia madre ci disse di strapparla. A queste cose sono stata vaccinata
sin da piccolissima. E quando, diventata ragazza, fu il momento di
iscrivermi all’università, mio padre preferì che andassi alla Cattolica a
Milano, pur essendo lui un laico. Disse: “La Cattolica non è di Stato, forse è
anche un po’ antifascista”. E aveva ragione, molti professori approfittavano
dell’essere meno sorvegliati, perché la Cattolica faceva riferimento a un
potere diverso, quello del Vaticano.
A Milano conobbi padre David Maria Turoldo, grande sacerdote e
antifascista; il primo libro di poesie che scrisse fu Io non ho mani, e lui
aveva delle mani lunghe cinquanta centimetri, era sproporzionato, ossuto,
alto. Mi ricordo bene anche padre Camillo De Piaz, un altro confratello:
loro due facevano prediche antifasciste. Anch’io, a quei tempi, ebbi
un’esperienza di fede molto intensa, per niente bigotta. Tra l’altro in
contrasto con la mia famiglia, che era poco osservante.
All’università cominciai a impegnarmi attivamente, con il Cln. Per
andare a Milano usavo la bicicletta, ormai il mezzo di trasporto più
importante: non era possibile viaggiare in treno perché il ponte sul Ticino
era stato fatto saltare, e potevi attraversare solo in bici.
Dopo l’8 settembre, cominciai a collaborare col Cln di Novara. Mio
padre fu preso e non sapemmo più nulla di lui per tre mesi, i più tragici
della nostra vita familiare. Era stato deportato in Polonia. Alla fine lui riuscì
a farci arrivare una cartolina dove scrisse: “Vi devo dire una cosa su cui
riflettere: potrei tornare a casa ma firmando una lettera di cui mi
vergognerei per tutta la vita. Tuttavia scegliete voi quello che pensate sia
utile”. Ricordo che dettero a me, la maggiore, il compito di discuterne nel
consiglio di famiglia, costituito da me, mia mamma, mia sorella, mia zia, le
donne, insomma, che gli uomini erano tutti al fronte. Alla fine, fui
incaricata di rispondere: “Papà, non vogliamo che ti vergogni, quindi scegli
in coscienza. Noi saremo sempre d’accordo con quello che farai”. Lui
scelse di rimanere nel campo di concentramento. Fu poi liberato vicino a
Berlino e, quando tornò a casa, per due anni non raccontò niente di quello
che aveva vissuto. Ma non riusciva più a dormire nel letto, la sera tirava giù
il materasso e lo metteva sul pavimento.
Fu anche questa circostanza a spingermi verso un’azione sempre più
militante. “Voglio fare la partigiana.”
Col tempo diventai una staffetta riconosciuta, facevo parte della
divisione Rabellotti, intitolata a un giovane medico di Galliate torturato e
ucciso. Misi subito in chiaro che io armi non ne avrei usate. Feci però un
compromesso con me stessa, potevo trasportarle. E più volte, ad esempio,
traghettai esplosivo plastico: bisognava portarlo a pelle, era freddo… In
genere mi affidavano i messaggi: se erano da imparare a memoria, lo
facevo; se erano scritti, bisognava mangiarli in caso di cattura. Non mi
successe mai.
Una volta dovevo portare un messaggio alla sorella del parroco di
Arona, una staffetta. Presi il treno, era novembre, faceva molto freddo. Per
arrivare alla canonica c’era da fare una salita, aveva nevicato e ricordo
ancora il crac crac della neve sotto gli scarponi. Perché, se c’era qualcuno,
era sempre meglio che sentisse nitidamente che stavo arrivando. Facevo,
dunque, sempre più rumore ma rallentavo anche, per la paura. A un certo
momento, vidi due canne di mitra che spuntavano. Rallentai sempre di più,
quasi mi fermai, facendo un baccano incredibile. Avvicinandomi, scoprii
che erano le stanghe di un carretto. E, allora, via veloce! Ma come si fa a
confondere due stanghe di carretto con due canne di mitra? Con la paura si
può.
Un’altra volta, il mio odiato Cicerone mi salvò la vita. Il latino non lo
amavo (una volta laureata, avrei voluto la cattedra di italiano e greco ma
non era disponibile, e mi sono dovuta sorbire la penitenza del latino quando
ho cominciato a insegnare al liceo). Allora, stavo scendendo dalla Val
d’Ossola dopo aver fatto tutti i vari turni. A una svolta, al termine di una
lunga tirata di dieci chilometri in bici, da sola, vidi in fondo un posto di
blocco. Quando si incontrava un posto di blocco non bisognava voltarsi e
scappare, altrimenti ti sparavano alla schiena; dovevi, invece, andare
sempre più svelta e avere una storia da raccontare. E io ce l’avevo. Pedalai
di gran corsa, arrivai e dissi: “Lasciatemi passare per piacere, sono andata a
studiare latino con una mia compagna al paese vicino, ma mia mamma si
preoccuperà moltissimo se non torno subito”. Imbastii tutta una storia e, per
supportarla, tirai fuori le Tusculanae di Cicerone. Ricordo ancora l’effetto
che fece sul poliziotto: “Ma va fora dai bàl, ti e il tuo latinorum”. E, quindi,
Cicerone mi salvò la vita.
Che fossi una partigiana, nel vicinato non era esattamente un segreto.
Alcuni lo intuivano, altri magari no. Io poi per loro ero un po’ stramba,
stravagante, perché mi piaceva andare a scuola, ero per giunta molto brava.
Pertanto, avevo questa nomea di non essere una ragazzina “pane e salame”.
Sospettavano, ma nessuno si lasciò sfuggire niente, perché mi avrebbero
messo in pericolo.
Da ragazzi, durante quei giorni, il futuro ce lo siamo ragionati tanto,
quasi ossessivamente. Discutevamo in tenda, nei boschi, lungo i fiumi, per
strada. Appena c’erano due momenti di tempo, ci chiedevamo: “E dopo
cosa faremo?”. Volevamo la libertà, che ci era stata tolta massimamente. Ma
non una libertà in cui ognuno fa quello che vuole, compreso pensare che il
ritorno del fascismo sia legittimo: ci siamo cascati una volta, non siamo
mica scemi.
Quando adesso sento rinascere opinioni di destra estrema, “sovraniste”,
come le chiamano, capisco quanto sia mancata la conoscenza, il tessuto
culturale che andava costruito giorno per giorno nelle scuole. Ora che segni
di fascismo riaffiorano, ho paura, che non è un sentimento che mi
assomiglia molto. Ho paura perché la democrazia che abbiamo costruito
pare essere rimasta fragile, che possa sgretolarsi. Una democrazia fragile e
anche noiosa. Io sono una che ha mangiato pane e politica da ragazzina, che
ha fatto politica da adulta, che si è impegnata per le donne e per la pace. E
che ha sempre seguito i dibattiti, anche i più tediosi, con grande passione.
Ma da qualche mese, guardando quelli in tv la sera, mi annoio. Questa noia
significa che ciò che vedo non ha senso.
Di quel che ho fatto io, invece, resto orgogliosa, assolutamente. E non
ho voluto neanche la piccola pensione che mi era stata assegnata dopo la
Liberazione. Non ho fatto mica la Resistenza per guadagnare.
Fummo i primi a sapere del ghetto di Varsavia
Carlo Orlandini
Nato a Trento il 19 luglio 1927
2° reggimento Sas
Nome di battaglia “Bingo”
Il giorno in cui cadde Mussolini, il 25 luglio 1943, mi trovavo in
campeggio a Bardolino, a pochi chilometri da casa mia, Verona. Come gli
altri ragazzi della mia età, ero un premilitare, come si diceva all’epoca, uno
dei passaggi obbligati prima della chiamata effettiva alle armi, che arrivava
ai ventun anni. Dall’età di otto anni ti preparavano spiritualmente e
fisicamente alla vita militare, prima con l’Opera nazionale Balilla e poi con
i Fasci giovanili di combattimento. Dagli otto in poi eri premilitare e poi
avanguardista: tra gli impegni c’erano lunghi campi estivi, come quello di
Bardolino, nei quali ti spiegavano la vita da soldato e in qualche modo ti
addestravano per farla.
Non si trattava di una scelta, ma di un obbligo. E a me, in fondo, non
pesava poi così tanto. Facevo parte della leva di mare e due anni dopo sarei
stato chiamato in marina. A Bardolino si facevano quei rituali da vita
paramilitare ai quali eravamo stati abituati sin da bambini: le marce,
l’addestramento, la pulizia delle armi, l’alzabandiera alla patria. Alla sera,
libera uscita. Al sabato ci si vestiva tutti in divisa, soltanto che invece delle
stellette venivano applicate delle fascette. Alle ragazze la divisa da marinaio
piaceva moltissimo, molto più di quella grigioverde degli avanguardisti.
Alla notizia dell’arresto del Duce, il comandante aveva disposto dei
turni di guardia temendo attacchi da parte dei socialisti del Garda,
possibilità che a me sembrava assai improbabile. I socialisti del Garda
armati… Vabbè. Al mattino però nessuno ci chiamò per l’alzabandiera. Il
comandante era scappato. E così, il vice.
Eravamo rimasti soli. Alcuni si misero sulla strada di casa, per rientrare
dalle loro famiglie. Io e i miei amici decidemmo invece di restare, in fondo
avevamo i viveri, eravamo pieni di materiale militare. Facemmo come si fa
in Italia quando non si capisce cosa fare: andammo dai carabinieri per
chiedere indicazioni, e quelli ci consigliarono di muoverci con calma. Così
cominciammo a smontare il campo, perché quel materiale poteva servire
all’esercito di un nuovo governo, se mai ce ne fosse stato uno. In realtà
prendemmo alla lettera il consiglio dei carabinieri. Facemmo con calma: io
con i sette rimasti al campo, un po’ smontavamo, un po’ facevamo il bagno.
Una sera, si presentò davanti al campeggio una macchina con dei
tedeschi e un ufficiale. “Possiamo parcheggiare?” ci chiesero. Erano i
benvenuti, un po’ di compagnia non poteva che farci piacere.
I tedeschi facevano parte del comando di comunicazione della divisione
SS Hermann Göring, appena entrata in Italia, che veniva giù dal Brennero.
La convivenza per i primi giorni procedette bene. Erano organizzati,
sapevano come aiutarci nelle faccende giornaliere del campeggio e, seppur
con le loro maniere, erano gentili. Tutto proseguiva al meglio. Fin quando,
una sera, capitò di cenare insieme, al campeggio. Buon cibo. E soprattutto
buon vino. La discussione cadde sulla religione. “Io sono cattolico romano,
e tu?” chiesi a uno dei tedeschi. “Ateo.” Accidenti, era il primo ateo che
incontravo in vita mia. Anzi i primi, visto che atei erano tutti. Cominciarono
a parlarci delle SS, della loro formazione, delle loro teorie. E soprattutto fu
in quel momento che si parlò per la prima volta degli ebrei. I tedeschi
venivano da Varsavia, dove nel mese di aprile avevano incendiato e raso al
suolo il ghetto. Quella sera ci raccontarono ciò che era accaduto,
l’insurrezione e la risposta nazista. Forse in Italia fummo i primi a sapere.
Non tralasciarono alcun particolare: ci raccontarono di aver fatto tiro al
bersaglio con gli ebrei che si buttavano dalla finestra. Dissero così: tiro al
bersaglio. E io provai, ma non riuscii nemmeno a immaginare.
Andammo a dormire, ma tenni gli occhi spalancati per l’intera notte.
Non potevo smettere di pensare a Varsavia, a quegli uomini e a quelle
donne. Al racconto delle SS.
Al mattino ci ritrovammo con i tedeschi davanti a un caffè. E fu la prima
cosa che chiesi a uno di loro: “Ma, senti, quella storia che mi hai
raccontato… È esagerata, vero?”. E lui, gelido: “No, no, è andata proprio
così. Quelle sono le cose che, alle volte, è necessario fare”.
È così: alle volte ci sono delle cose che è necessario fare. Fu quello il
momento in cui capii chi era il nemico che dovevo combattere.
Tornai a casa e arrivò l’8 settembre, con il proclama di Badoglio sulla
firma dell’armistizio. Lo ascoltai alla radio e decisi di andare. Volevo
raggiungere gli Alleati. Mio padre era morto che avevo sei anni, a mia
madre lasciai solo una lettera. Salii su un treno senza sapere neanche dove
sarebbe arrivato. Non è un modo di dire, non lo sapevo per davvero. Quella
era un’Italia al collasso completo, regnava il disordine assoluto.
Il mio treno fermò a Chieti. Qui conoscevo il vescovo, monsignor
Venturi, di Verona, che proveniva dal collegio che avevo frequentato
durante il liceo. Mi rifugiai in seminario. E lì incontrai un gruppo di
ufficiali italiani, il gruppo di combattimento Legnano, che era stato
frettolosamente trasferito dalla Francia all’Italia meridionale per proteggere
la fuga del re. Avevano bisogno di stabilire un collegamento con gli Alleati
che cominciavano a risalire l’Italia. Una sera, qualcuno durante una
riunione disse: “Bisognerebbe passare le linee. Ma come si fa? Chi ci va?”.
Entusiasta, alzai la mano.
“Ecco un giovane eroe,” disse il maggiore. E io fui felice. A scuola
avevo dieci in cultura militare, sapevo il significato esatto delle parole che
aveva appena pronunciato. Ero un giovane eroe, finalmente. Pensai a come
mettere in contatto gli italiani con gli Alleati. Suggerii di mandare un
messaggio, su determinate lunghezza d’onda, in determinati giorni. C’era
un codice per decriptarlo. Quel codice lo scrissi su un pezzo di seta e lo
cucii dentro l’imbottitura della mia giacca.
Il giorno dopo andai via. Partii da Chieti, a piedi, calandomi giù da una
finestra sul retro della diocesi per dirigermi verso la campagna. Presi uno di
quei tratturi che le greggi con i loro pastori percorrevano per raggiungere la
Puglia. Fu un cammino lungo. Arrivai a Serracapriola, dove si apre la piana
di Puglia. Avevo memorizzato una serie di cose da fare in caso di pericolo e
le ripetevo all’infinito lungo il tragitto. Per esempio: se incontri dei
tedeschi, continua per la strada e saluta. Perché a chi scappava, e tutti
scappavano in quel periodo, sparavano alle spalle.
Nell’ultimo tratto del mio cammino incontrai un ragazzino ucraino che
era stato accolto dal 79o reggimento fanteria. Si era perso e cercava di
raggiungere a Bari il suo sergente, Pietro. “Vieni con me,” gli dissi. Io
avevo sedici anni e lui tredici. Lo adottai. A mano a mano che si procedeva
si sentiva l’artiglieria, il rumore degli spari, ma sembrava andare tutto bene,
niente di terrificante. Arrivammo a Montecilfone, dalle parti di
Campobasso. Giungemmo fino all’ultima valle, all’ultimo passaggio di
fiume. Eravamo tranquilli quando ci sentimmo chiamare da un tedesco, che
era lì appostato col mitragliatore. Mostrai serenità. “Entschuldigung,
mamma ma lata Guglionesi,” dissi. Guglionesi era il paese di fronte. E lui:
“Tutti italiani mamma malata”. Mi sentii così cretino che girai sui tacchi e
ripresi la strada, tornando indietro.
Arrivai in un paesino e per prima cosa andai in chiesa. Salii sul
campanile per osservare la situazione dall’alto. C’era il fronte, ma non si
vedeva niente. Si sentiva sparare. L’8a armata inglese si era fermata in
quelle zone e il mio obiettivo era individuare il sentiero migliore per
riuscire a passare dall’altra parte del fiume. Cercavo di vedere dove fossero
le pecore. Era una delle prime cose che mi avevano insegnato: se ci sono le
pecore, non ci sono le mine. Quella è la strada giusta. La memorizzai e
l’indomani mattina mi buttai per quel sentiero. L’intuizione era corretta, in
un attimo ero dall’altra parte del ponte. Improvvisamente, però, si udì un
forte rumore: era quello di un carro armato inglese che veniva su per la
strada. Che fare? Scappare? Restare fermi? Decisi di non nascondermi. Di
farmi vedere. E così io e quel ragazzino ucraino ci mettemmo dritti in
mezzo alla strada. Non c’era bisogno di scappare ma, nello stesso tempo,
non sapevo nemmeno come salutare gli uomini che erano a bordo del carro:
con il braccio teso o alla militare, anche se ero in borghese? Allora mi
sbracciai, come se salutassi degli amici che non vedevo da tempo… Andò
bene. I due nella torretta mi risposero, allargarono un sorriso. E tirarono
dritto.
Riuscii a raggiungere il paese. E arrivai al comando. Raccontai quello
che dovevo, prima a chi era di guardia e poi a un ufficiale dell’intelligence:
“Ci sono militari italiani dall’altra parte del fronte che vogliono mettersi in
contatto con voi. Queste sono le frequenze radio, questo è il codice”.
Ripetei tutta la storia, in francese. Mi credettero. Mi promisero che si
sarebbero occupati del ragazzino ucraino e mi portarono in jeep giù fino a
Termoli. Ripetei la storia. Mi dettero la divisa inglese. E mi chiesero di
arruolarmi.
Io però non volevo giurare fedeltà a nessuno, la mia parola bastò.
Ci trovammo così in una tenda dove c’erano tre stazioni radio collegate
tra loro. Io avevo cucito nella fodera della giacca il codice, la lunghezza
d’onda, le ore. Gli inglesi si misero a chiamare, ma niente. Provarono una,
due, tre volte. Niente. Quel contatto non avvenne mai. Eppure non
dubitarono di me. Era chiaro che dicevo la verità.
Da quel momento è cominciata la mia Resistenza. Era la fine di
settembre del 1943. Ho cambiato molti nomi di battaglia. Nell’ultima fase
mi chiamavano Bingo, che era un personaggio dei libri di Wodehouse.
Bingo portava cravatte rosso vivo. E anche io ne avevo una…
Accompagnai gli inglesi del 2o reggimento Sas in diverse missioni.
Giungemmo a Ortona, dove scoprimmo che erano arrivati, da poco, anche i
tedeschi. Dormivano, ubriachi, a poca distanza da noi. Il mio obiettivo era
quello di raggiungere Chieti e stabilire un nuovo collegamento con gli
italiani. Quello dei miei compagni era raccogliere il maggior numero di
prigionieri, gli evasi lasciati in libertà dai campi di concentramento, e
portarli via mare da un’altra parte. Ci aiutarono i contadini, che in realtà
davano da mangiare a noi. Ma anche ai tedeschi.
Facevo quello che dovevo. Rispettavo i compiti. Fin quando fui preso da
un attacco di malaria, nella forma peggiore. “Carletto, te non torni più a
Verona,” mi disse un croato con accento veneto che teneva la barella.
Sbagliava, per fortuna. Guarii. Tanto che cominciai un’altra missione.
Sbarcammo nelle Marche e bisognava andare fino a Firenze. Ma durante il
tragitto la malaria si ripresentò. In quelle condizioni diventavo un intralcio
per i miei compagni.
Così rientrai a casa. Facevo piccole cose intorno a Verona, eravamo un
gruppo in contatto con la Brigata Pasubio.
Una volta c’erano dei francesi con divisa tedesca che volevano disertare.
Li aiutai a passare il Po. I fascisti mi scoprirono e per questo fui arrestato
con un’accusa pesante, di quelle che all’epoca non ti lasciavano vivo. Passai
una nottata con la convinzione di essere fucilato all’alba. Mi portarono
all’ingresso della caserma e trascorsi tutta la notte nell’aula di una scuola
con uno delle brigate nere di guardia. Gli avevo chiesto da fumare: “Niente
sigarette ai traditori”. “Si usa dare le sigarette ai condannati a morte,” gli
dissi. “No, niente sigarette.” “Ma te le pago.” E mi vendette delle sigarette
infumabili, per tutti i soldi che avevo. Sarebbe come pagare oggi più di
cento euro per un pacchetto di sigarette.
Al mattino venni interrogato da un loro capitano, Furlotti, che è quello
che aveva sparato il colpo di grazia a Ciano. Pensavo che fosse finita, che il
mio tempo fosse arrivato. Sbagliavo. E lo capii subito. Appena cominciato
l’interrogatorio mi resi conto che non sapevano nulla. Che sospettavano, sì,
che fossi partigiano, che lavorassi con gli inglesi contro i fascisti. Ma per le
mani non avevano alcuna accusa reale, mi avevano soltanto visto parlare
con quei francesi.
Provarono a tendermi un tranello, per incastrarmi: “Guarda che abbiamo
sentito tutto quello che vi siete detti,” mi buttò lì il capitano. Non ebbe
fortuna. “Ah, non sapevo che conosceste il gioco della Belot,” gli risposi.
La Belot era un gioco di carte all’epoca molto diffuso, soprattutto tra i
francesi. “Io stavo parlando di come si gioca alla Belot, avete sentito, no?”
“Arrogante!” mi urlò Furlotti tirandomi un ceffone fortissimo. Poi, mi
fece andare via.
Dopo la guerra la Gran Bretagna è stata la mia seconda patria. Ho
lavorato in Francia e in America. E ho una bella famiglia abituata a girare il
mondo. E sì, quella decisione presa al campeggio ha davvero cambiato tutta
la mia vita.
L’insurrezione delle operaie e delle madri di Forlì
Ida Valbonesi
Nata a Forlì il 2 giugno 1924
Staffetta dell’8a Brigata Garibaldi
e del Comando unificato Emilia Romagna
Nome di battaglia “Idina”
“Assassini!”, “Lasciate andare i nostri figli!”, “Sono innocenti, guai a
voi se li fucilate!”…
Chi se lo dimentica più quel 24 marzo 1944. Eravamo centinaia di donne
a circondare la caserma Ettore Muti di via della Ripa a Forlì dove i fascisti
avevano rinchiuso dei ragazzi accusati di essere disertori. La sera prima ne
avevano fucilati cinque, poveretti. La notizia aveva gettato tutta la città
nella disperazione. E lì dentro ce n’erano altri dieci a cui doveva toccare la
stessa sorte. I brigatisti neri ci puntavano le armi contro, spararono anche,
una donna fu ferita. Ma erano entrate in sciopero le operaie della Mangelli e
delle altre fabbriche: l’Eridania, la Becchi, la Battistini, la Bondi, la
Forlanini, la Fumisti. Ormai non ci potevano fermare più, la protesta delle
donne dilagava. Il lavoro politico dei Gruppi di difesa della donna aveva
dato i suoi frutti. Imboccammo in corteo corso Garibaldi e anche la
Prefettura fu di fatto assediata. Le autorità non potevano permettersi un
blocco prolungato della produzione di aziende strategiche per lo sforzo
bellico, e alla fine capitolarono: i dieci giovani ostaggi ebbero salva la vita.
Fu un avvenimento decisivo: quello stesso giorno a Roma veniva
perpetrato l’eccidio delle Fosse Ardeatine, ma a Forlì tutti avevano capito
che il fascismo poteva essere sconfitto. Anche se ci sarebbe voluto un anno
ancora, e tanti sacrifici.
Per me, che ero già iscritta al Partito comunista e operavo da staffetta
spingendomi fino a Bologna, Imola e Rimini per trasmettere i messaggi del
Comando unificato Emilia Romagna, fu una bella soddisfazione verificarlo:
i quartieri popolari, l’ambiente operaio in cui ero nata, condividevano le
ragioni della Resistenza.
La mia non era stata una scelta scontata. A casa non si parlava troppo di
politica: papà, operaio della Becchi, era un repubblicano, il suo mito era
Garibaldi. La famiglia della mamma, invece, era già di orientamento
comunista. Ero bambina nel 1935 quando Mussolini si lanciò alla conquista
dell’Etiopia e l’anno dopo proclamò l’Impero. In casa veniva criticato
apertamente. Ma quando dovetti lasciare la scuola e cercarmi un lavoro da
apprendista sarta, non è che avessi tutta questa coscienza politica.
Mantenevo un contatto con la mia vecchia maestra, indomita antifascista.
Un giorno, per dire, vidi sul tavolo di casa sua un libro: Guerra e pace. Le
chiesi se me lo potesse prestare, mi sarebbe piaciuto leggerlo. Ebbe un
sussulto. “Non te lo posso dare, anzi facciamolo sparire. Quello è un libro
proibito…” Scoprii così che in quell’Italia era pericoloso anche leggere. Ci
davano solo della letteratura rosa. Fu per questo, forse, che mi convinsi che
era necessario reagire, non mi piaceva ci fosse un’autorità che avesse il
diritto di dirmi cosa fare e cosa non fare. Con alcuni amici cominciammo
così a parlare, a procurarci qualche copia di giornale, a discutere di arte e di
politica, a incontrare persone che erano scappate in Francia e tornate di
nascosto, come latitanti.
Capitai in una riunione di operai della Mangelli, quasi per caso.
Ascoltai, condivisi molte delle cose che si dicevano, aderii al Partito
comunista. E cominciò così la mia nuova storia.
Per prima cosa organizzammo un Gruppo di difesa della donna: non
eravamo solo ragazze giovani, ma anche operaie, per lo più sposate, con
figli grandi partiti per la guerra. Tornate a casa dal lavoro, parlavamo con le
altre: anche le massaie dei quartieri avevano gli stessi problemi. I Gruppi di
difesa riunivano donne appartenenti a mondi diversi: comuniste, socialiste,
repubblicane. Il loro scopo non era solo aiutare i partigiani combattenti ma
anche lottare contro lo sfruttamento e il carovita, chiedere l’uguaglianza
nelle retribuzioni.
Non avevo ancora vent’anni quando fui segnalata come ragazza
affidabile ai capi delle formazioni partigiane della zona. Un giorno venne a
Forlì il mitico comandante “Pietro Mauri”, cioè Ilario Tabarri. Gli avevano
parlato di questi ragazzi di Forlì che si stavano impegnando nella
propaganda antifascista. Lui aveva già fatto la guerra di Spagna e scontato
due anni di confino a Ventotene prima di tornare a Cesena, la sua città, nel
settembre 1943. Voleva guardarci negli occhi, disse.
Tabarri fu severo, nel colloquio. Non mi nascose nulla dei rischi a cui
andavo incontro, dovevo scegliere in piena consapevolezza. Mi disse che
avrebbero potuto ammazzarmi, torturarmi, bruciarmi viva. Quando fu
sicuro della mia affidabilità e che ero disposta a entrare nel gruppo, passò
alle istruzioni: “Idina, la prima cosa che devi ricordarti è che devi
dimenticare tutto quello che fai”. Sembra strano, ma disse proprio così. Non
dovevamo parlare con nessuno delle nostre missioni e scordarci il nome di
chi avevamo incontrato. Resistere il più possibile agli interrogatori, se mi
avessero catturata, non meno di ventiquattr’ore, per dare agli altri il tempo
di lasciare i nascondigli bruciati.
Il nostro compito era accompagnare l’azione dei partigiani dell’8a
Brigata Garibaldi “Romagna”, di cui Tabarri era il comandante. C’era una
serie di regole, semplici, da rispettare. La prima potrebbe sembrare
scontata, ma non lo era: mai parlare male dei partigiani. Non era un
accorgimento stupido. Giravano maldicenze, lo stesso Tabarri era
subentrato al fondatore della Brigata, Riccardo Fedel “Libero”, prima
destituito e poi fucilato. Vicende di cui noi ragazzi eravamo all’oscuro. In
un momento delicato e teso come quello, c’era da organizzare anche il
consenso, ed era necessario che i compagni godessero della stima e della
fiducia della gente. Poi naturalmente ci occupavamo anche di cose più
pratiche: procurarsi le medicine e gli strumenti per curare le ferite; oppure
recuperare in casa le lenzuola vecchie, tagliarle, cucirle, in modo da
spedirle in montagna a chi non aveva nulla.
Ma io, soprattutto, facevo la staffetta. Ero molto decisa. In casa lo
sapevano e non avevo avuto bisogno di chiedere il permesso, tanto erano
consapevoli che piuttosto di rinunciare sarei andata a vivere altrove. Quanti
chilometri ho macinato, a piedi e soprattutto in bicicletta! Dapprima era un
continuo su e giù per la salitaccia della Pieve di Rivoschio, una frazione di
Sarsina, tra Forlì e Cesena, dov’era di base l’8a Brigata. Prendevo i foglietti,
con piani e istruzioni – che però non leggevo – e li portavo a chi di dovere.
Poi mi fu aggiunto un raggio d’azione molto più vasto: portare i messaggi
fino alla 28a Brigata Garibaldi del comandante Bulow, Arrigo Boldrini, che
operava nella zona di Ravenna; e fino ai responsabili della Resistenza di
Bologna. Insomma, lavoravo come staffetta del Comando unificato
dell’Emilia Romagna.
Ero un po’ incosciente, ma non sarei sincera se dicessi di non avere
avuto mai paura. Una mattina ero diretta a Bologna passando da Imola. Per
strada incrociai una vecchietta che mi fece segno di fermarmi, come se
avesse da dirmi qualcosa di molto importante o avesse bisogno di un aiuto.
“Dove vai?” mi chiese. “A Bologna,” le risposi. “No, non ci puoi andare:
c’è un posto di blocco a un chilometro con fascisti e tedeschi che ti
fermano.” Probabilmente sapeva che ero una staffetta, qualcuno l’aveva
avvisata indicandole il tragitto e l’orario orientativo del mio passaggio. “Ma
a Bologna c’è una famiglia di parenti che mi aspetta,” le risposi, mentendo.
“No, te non ci vai, ti dico io dove devi passare.” Mi indicò un sentiero di
campagna che mi avrebbe permesso di evitare il posto di blocco. Se mi
avessero preso, sarebbe stata la fine.
Spesso portavo armi, munizioni per pistole e fucili, e qualche volta altri
aggeggi, tipo bombe a mano. Le tenevo dentro una grande borsa, di quelle
adoperate dalle levatrici che andavano nelle case per far nascere i bambini.
Con quella borsa ci toccava anche sfidare i posti di blocco. Ricordo la volta
che andavo da Forlì a Cesena con il giovane partigiano Luciano Lama, sì,
proprio lui, che in seguito sarebbe diventato segretario generale della Cgil.
Era estate, indossavamo solo abiti leggeri, e lui aveva la pistola infilata
dietro, sotto la camicia. Prima di arrivare al posto di blocco, formato da
tedeschi e fascisti insieme, gli dissi: “Dai Luciano, passami la pistola che la
metto nella borsa insieme alle altre armi e dopo te la rendo. Inutile rischiare
in due”. Ma lui disse di no e andò avanti. Io passai, Lama fu fermato e
pensai: “Siamo fregati”. Il tedesco lo palpò appena e gli fece segno di
procedere. Il fascista chiese di perquisirci pure lui ma l’altro gli disse in
malo modo di no, che aveva già fatto. Litigarono anche. Ma intanto noi
andammo via così. “Dove avevi la pistola?” chiesi incredula a Luciano.
“Qui,” mi rispose, indicandomi i pantaloni. “L’ha sentita e ci ha fatto andare
lo stesso.” Negli anni, con Luciano Lama, abbiamo ripensato spesso a
quell’episodio: per fare dispetto al fascista, il tedesco lasciò passare un
partigiano. Non abbiamo trovato altra spiegazione.
Partigiani e staffette erano amici. Eravamo come fratelli e sorelle. Mi
viene da sorridere quando oggi sento parlare di discriminazione: a quel
tempo non c’era, o forse non ce la potevamo permettere.
La Resistenza in Italia l’hanno fatta anche le donne, eccome. Per me
resterà sempre legata all’insurrezione davanti alla caserma di via della Ripa
il 24 marzo 1944, di cui ho già detto all’inizio della mia testimonianza.
Voglio ricordare ancora i nomi dei cinque ragazzi fucilati il giorno prima
dentro la caserma Ettore Muti dalle brigate nere: Dino e Tonino Degli
Esposti di Teodorano, Agostino Lotti di Galeata, Massimo Fantini e
Giovanni Valgiusti di Civitella. Oltretutto furono vittime di un’accusa falsa:
loro si erano allontanati solo per qualche minuto dalla caserma. Furono
dichiarati disertori perché i fascisti volevano dare un segnale, terrorizzare la
popolazione. Ottennero l’effetto opposto. La sera in cui venimmo a sapere
che li avevano ammazzati, e che l’indomani ne avrebbero fucilati altri dieci,
scattò la mobilitazione dei Gruppi di difesa della donna. Andavamo
freneticamente a chiamare le compagne casa per casa, fu proclamato lo
sciopero delle fabbriche la mattina dopo. Tutte e tutti accorsero lì in via
della Ripa, anche se le brigate nere cercavano di chiudere le strade intorno
alla caserma. La rabbia prevaleva sulla paura. Decisiva risultò la riuscita
dello sciopero nelle fabbriche, in cui si era completamente fermata la
produzione. Aerei tedeschi sorvolarono la città lanciando volantini nei quali
si chiedeva agli operai e alle operaie di tornare al lavoro. Non potevano
permettersi uno sciopero a oltranza, e questo li ha costretti prima a ricevere
una nostra delegazione in Prefettura, e poi a prendere l’impegno di revoca
delle condanne a morte. La nostra forza e la nostra determinazione erano
state premiate. Quei dieci ragazzi erano salvi. E noi capimmo che la vittoria
finale era alla nostra portata.
Anche i padroni firmarono il Contratto della Montagna
Argante Bocchio
Nato a Mezzana Mortigliengo (Biella) l’8 novembre 1924
Vicecomandante della 12a Brigata Garibaldi “Piero Pajetta Nedo”
Nome di battaglia “Massimo”
Il primo sciopero me lo sono pensato e organizzato tutto da solo, il 23
marzo 1943, quando avevo diciannove anni. Vivevo con i miei genitori a
Trivero e da poco mi avevano assunto alla ditta Picco, una delle tante
fabbriche del distretto tessile laniero biellese. Duecentottanta dipendenti,
quasi tutte donne. Lì dentro avevo maturato la convinzione che l’ingiustizia
sociale e lo sfruttamento avevano un legame diretto con il regime fascista.
La notte prima, a casa, mi ero fatto aiutare da tre amici ancora più
giovani di me a scrivere dei volantini. Arrivai nello spogliatoio della
fabbrica alle cinque e mezza del mattino e cominciai a infilarli nelle tasche
dei grembiuli delle operaie. Eravamo esausti, la guerra ci aveva stremato. Il
fascismo sembrava saldo al potere e da vent’anni non si scioperava. Su quei
volantini avevo scritto pochi concetti, ma chiari: “Vogliamo la pace perché
qui non si mangia più. Il padrone ci deve trattare con rispetto. Subito
aumenti salariali”.
Le operaie si misero a leggerli in silenzio, aiutandosi fra di loro.
Qualcuna abbassò gli occhi per paura di essere scoperta ma, velocemente,
invece di strapparlo si ficcò il volantino in tasca. Poi, sempre in silenzio,
salirono nei reparti.
Il fragore dei telai in movimento coprì il diffondersi di un mormorio.
Finché le più coraggiose alzarono la testa e cominciarono a gridare: “Ma
che facciamo? Continuiamo a lavorare facendo finta di nulla? Le cose che
sono scritte su questo volantino sono giuste!”. Interrotta la produzione, la
notizia si sparse in pochi minuti.
Arrivarono i gerarchi fascisti, la polizia di Biella, i sindacalisti. Le
intimorirono, le minacciarono. Ma niente. Le operaie restarono ferme
davanti alle loro macchine di filati, rifiutandosi di muovere anche soltanto
un dito. E così, alle dieci e mezza del mattino, una dopo l’altra, fermarono
la fabbrica. Mi avevano dato retta!
I fascisti non ci misero molto a capire che ero stato io perché mio padre,
anarchico, era un sorvegliato speciale. Per prima cosa fui convocato dal
padrone: licenziato in tronco. Voleva dire che a diciannove anni ero
schedato e non avrei trovato mai più un lavoro. Subito dopo mi arrestarono
ma, pensando che ero solo un ragazzo testa calda, fui rilasciato.
La mia storia partigiana, la nostra storia, era cominciata così. Quattro
mesi dopo, quando il 25 luglio ’43 a Roma cadde il governo fascista, io ero
già iscritto al Partito comunista clandestino. Da Biella arrivò l’indicazione:
“Facciamo scioperare le fabbriche”. Eravamo pronti all’azione. Per fermare
la Albino Botto di Campore, cioè la più grande fabbrica della Valle di
Mosso, sfondammo il vetro dell’entrata: “Basta con la miseria, basta con la
guerra, vogliamo un altro trattamento in fabbrica!” gridavamo. Mezz’ora
dopo tutte e duecento le operaie erano uscite. Scappammo, pronti a ripetere
la stessa scena in un’altra fabbrica. Ma la polizia ci aveva preceduti. Mi
acchiapparono: prigione, a Biella; poi tribunale speciale militare di Torino.
Condannato a trent’anni e rinchiuso nel carcere Le Nuove. Sapevo di essere
destinato a un campo di concentramento in Germania. Furono giorni
terribili: bombardamenti, niente cibo, in cella c’era posto per tre e invece
eravamo in sette.
Ma arrivò l’8 settembre e riuscii a scappare. “Questo qui farà come me,
è un rivoluzionario,” disse mio padre, appena mi vide varcare la porta di
casa. E in effetti nel novembre del 1943 mi ritrovai fra i primi quindici saliti
in Val Sessera, sull’Alpe Piane di Roncole, dove abbiamo costituito il
distaccamento Pisacane. Da allora in poi io ero diventato “Massimo”, il
nome di battaglia con cui mi faccio chiamare ancora oggi che ho
novantacinque anni. Le armi andammo a prenderle in una caserma dei
carabinieri, ma il nostro esplosivo più potente era il desiderio di giustizia.
Fu tra quei primi quindici che conobbi Francesco Moranino, il
comandante Gemisto. Si era già fatto anni di galera sotto il fascismo. Era un
quadro politico preparato. Conosceva le parole e sapeva usarle. Era l’unico
che nello zaino, insieme al fucile, portava sempre dei libri. Fra le nostre
prime azioni ci fu l’appoggio allo sciopero dei trecento operai del lanificio
Bozzalla a Crevacuore, il cui padrone si rifiutava di rispettare un accordo
sindacale. Agli occhi dei valligiani non eravamo più un gruppetto di
sbandati ribelli, ma una forza organizzata che agiva nell’interesse dei
lavoratori. Quando dal nucleo della Pisacane prese forma la 12a Brigata
Garibaldi, io ne fui nominato vicecomandante.
I primi sei mesi furono durissimi. I nazifascisti attaccavano da ogni parte
e stavamo per soccombere. Fu allora che accadde una cosa molto
interessante: i comandanti dei vari distaccamenti partigiani che
combattevano in montagna – eravamo cinque o forse sei – si ritrovarono a
Rassa, in Valsesia. E decisero, dopo una riflessione approfondita, di
cambiare tattica. Avevamo subìto molte perdite, lo stesso Moranino era vivo
per miracolo. Sapevamo che se avessimo continuato così ci avrebbero
sterminati. Fu deciso allora che saremmo scesi in pianura. Nascosti, certo,
vicino ai boschi, o ai margini dei grandi paesi, ma non più sulle montagne.
Da un punto di vista strettamente militare era una scelta rischiosa. Però,
anche se noi partigiani eravamo di meno, e meno armati, in pianura
avremmo avuto dalla nostra la gente, i lavoratori. Purché riuscissimo a
convincerli che stavamo combattendo per la loro libertà, per i loro diritti.
Poche settimane dopo essere arrivati in pianura, nel giugno del ’44,
accadde una cosa non prevista. I tedeschi e i fascisti sbaraccarono il loro
presidio militare perché gli uomini servivano altrove. E così,
all’improvviso, un vasto territorio del biellese divenne una zona libera. Già
da gennaio, per la verità, in montagna ci eravamo autoproclamati
Repubblica partigiana di Postua. Ma adesso davvero toccava a noi. Le
persone ci chiedevano: “Ora che abbiamo i partigiani, cambiamo o no le
cose?”.
Moranino era diventato praticamente il governatore della zona libera. Ed
ebbe un’intuizione. Convocammo i sindacati e gli industriali, li mettemmo
seduti con noi intorno allo stesso tavolo, e avviammo una vera e propria
trattativa. Io, grazie alla mia esperienza in fabbrica, partecipai a tutti gli
incontri. Le questioni sul tappeto erano tre: aumento immediato dei salari,
maggiori tutele per i giovani operai e soprattutto parità salariale tra uomini
e donne. Le nostre mogli, madri, sorelle, che poi erano la maggioranza nelle
fabbriche, lavoravano da sempre con stipendi più bassi rispetto agli uomini
e questo non era più tollerabile. Alla fine riuscimmo a strappare gli
aumenti, una riduzione dell’orario di lavoro da quarantotto a quaranta ore, e
soprattutto a far valere il principio della parità retributiva uomo-donna.
Nero su bianco. Credo che sia stata la prima volta in Europa. L’accordo fu
sottoscritto nel gennaio 1945 a Coggiola, nella sede degli industriali. Era
stato preceduto da vari colloqui sull’Alpe del Quadretto. In seguito
diventerà noto come il Contratto della Montagna. I patti stipulati allora
rimasero vigenti nel dopoguerra. Ne vado ancora orgoglioso perché la mia
militanza partigiana era cominciata proprio da lì, dallo sciopero della Picco.
La guerra però non era finita, e a noi doveva riservare ancora i momenti
più difficili. Da Bari, con i lanci paracadutati di materiali, erano arrivate
nuove armi. Ma intanto i tedeschi avevano scatenato un rastrellamento su
vasta scala. Eravamo perennemente in fuga per scampare alla cattura.
Grande era il pericolo di venir segnalati al nemico tramite spie e infiltrati.
Basti pensare che, nel febbraio del ’45, in seguito a una delazione, trentadue
nostri compagni furono fucilati dai fascisti tra Salussola e Vercelli. Uno
solo riuscì a salvarsi.
In questo clima di paura e di sospetto si era consumato pochi mesi
prima, il 26 novembre 1944, un episodio doloroso che ha segnato la mia
vita. Cioè la fucilazione a Portula di Emanuele Strasserra e altri quattro
partigiani estranei alla nostra formazione, inviati dagli angloamericani, e
successivamente anche delle due donne che erano con loro, perché si era
maturata la convinzione che fossero spie nemiche. Era un momento critico,
durante una ritirata, quando si doveva fare il vuoto e non lasciare tracce
dietro di noi. Portarcele dietro per i boschi avrebbe comportato la forte
probabilità che fuggissero e ci denunciassero. Fu una scelta terribile,
angosciosa. È la crudeltà di una guerra in cui hai visto cadere al tuo fianco
tanti cari compagni a non lasciarti alternative. Ma, per quanto atroce, fu un
episodio di guerra.
In seguito, negli anni cinquanta, nell’ambito della Guerra fredda, dal
governo Scelba fu scatenata una vera e propria persecuzione politica
antipartigiana. E nei confronti di Francesco Moranino, che era deputato, il
Parlamento votò per la prima volta un’autorizzazione all’arresto. Insieme a
lui fummo incriminati anch’io e Silvio Bertona. Fuggimmo in
Cecoslovacchia. Lavorai come contadino e poi a Radio Praga. Nel 1957 il
tribunale riconobbe che la strage di Portula era stata un fatto di guerra e
venni assolto. Feci ritorno in Italia, diventando funzionario del Pci. Solo
Moranino fu condannato, con una riduzione di pena, e poi nel 1965 graziato
dal presidente Saragat. Venne anche rieletto al Senato, ma ormai la sua vita
era rovinata. La stima e l’amicizia che nutro per il comandante Gemisto mi
accompagneranno nella tomba.
Potrei raccontarvi ancora tante cose: il giorno felice della Liberazione di
Vercelli, a cui ho partecipato. Il mio amore di una vita per Elsa e per la sua
bambina, Franca, che poi a tutti gli effetti è diventata una figlia per me.
Abbiamo passato sessant’anni insieme. Anche loro mi hanno chiamato
sempre Massimo, come i compagni dell’Anpi di Novara, dove siamo venuti
a vivere.
Così ho imparato a far saltare i ponti
Vinicio Silva
Nato a Milano l’11 settembre 1923
31a Brigata Garibaldi
Nome di battaglia “Jim”
Ho novantasette anni e da più di tre quarti di secolo mi porto nel cuore la
nostalgia del comandante Pablo così come qui, proprio sotto la pelle della
fronte e delle spalle, mi porto ancora i residui dell’esplosivo al plastico che
adoperavo. Ormai sono parte di me.
E pensare che di politica io non m’interessavo, non ne capivo niente. Ho
imparato tutto nell’esercito, non solo a usare le armi ma anche a guidare
l’automobile, tutto quanto, prima di diventare partigiano più per caso che
per scelta. Antifascista, quello sì, lo ero già, come la mia famiglia. Spirito
ribelle, anche. Con mio padre socialista faticavo ad andare d’accordo, a
diciassette anni e mezzo volevo lasciare l’istituto tecnico e andarmene di
casa, cercai invano di farmi prendere al corso allievi ufficiali
dell’Accademia di Bergamo. Mia sorella gemella era morta di tubercolosi,
la famiglia mi andava stretta. Ma niente da fare, ho dovuto aspettare i
vent’anni, che ho compiuto nel 1943. Reclutato per i miei nove mesi di leva
nell’esercito, fui assegnato nientemeno che alla 133a divisione corazzata
“Littorio”, fanteria, impegnata in Libia per fare la guerra agli inglesi. Ma
per fortuna in Libia non ho fatto in tempo a finirci.
L’armistizio dell’8 settembre mi sorprese a Mantova, subito accerchiata
dai tedeschi perché era un’importante via di transito per le colonne del loro
esercito. Avevano capito che l’Italia sbandava, non era più un alleato
sincero. E io, che non volevo più restarci, da Mantova tornai a piedi fino a
Milano.
A casa mia non era rimasto nessuno perché tutte le famiglie erano
sfollate, chi di qua chi di là. Rimasi lì ad aspettare, convinto, come tutti in
quel momento, che la guerra sarebbe finita a breve, che si sarebbe trovata
una via d’uscita. Invece, poche settimane dopo, vennero fuori i bandi: chi
non si fosse ripresentato all’arruolamento nella Repubblica sociale italiana
sarebbe stato fucilato. Io e i miei amici non eravamo mossi da
un’ispirazione politica, cercavamo solo una soluzione per svignarcela. Fu
un compagno di scuola a propormela. Era il figlio di un tenente degli alpini.
Mi disse: “Presentiamoci al reclutamento negli alpini della nuova
Repubblica fascista. Gli ultimi arrivati sono sempre quelli che mettono a
fare i lavori brutti, come le notti di guardia. Una notte ci facciamo mettere
di guardia tutti insieme, prendiamo e scappiamo”. Eravamo in quattro, la
caserma degli alpini della Repubblica sociale aveva sede nelle scuole di
Porta Nuova. Il piano era rischioso, devo ammetterlo. Ma il mio compagno
conosceva una strada per andare in montagna e per unirsi alla Resistenza.
Mi son detto: “Piuttosto che andare a combattere per i fascisti e i nazisti,
preferisco la montagna”. Niente di glorioso.
La notte della fuga svaligiammo la caserma, rifornendoci di licenze e
documenti falsi; l’unica cosa che non recuperammo furono gli scontrini
ferroviari che servivano per viaggiare. In compenso portammo via il
moschetto del maggiore e quattro fucili 91. Uscimmo dalle scuole di Porta
Nuova con tutte queste armi addosso e andammo verso il centro di Milano.
Lì vicino, in via Moscova, abitava il figlio del tenente degli alpini.
Malgrado avesse vent’anni, era già sposato, e la moglie, con un bambino
appena nato, era sfollata a Fidenza. Ci rifugiammo a casa sua, arrotolammo
le armi nei tappeti e le nascondemmo insieme ai documenti standocene
rintanati per due giorni. Sapevamo, infatti, che trascorso quel periodo gli
alpini sarebbero partiti dalla Stazione Centrale per l’addestramento in
Germania. Con la divisa addosso pure noi ci recammo in stazione, solo che
salimmo su un treno diretto verso sud, per andare in Emilia. La paura era
che l’ufficiale di bordo si accorgesse che non avevamo gli scontrini, prima
che fosse il momento di scendere. Arrivò il nostro colpo di fortuna. Sullo
stesso treno, infatti, viaggiavano dei ragazzi della Xa Mas, e questi cretini, a
una fermata prima di Fidenza, mi pare Fiorenzuola, si misero a sparare col
mitra agli uccellini sui fili del telegrafo. L’ufficiale si infuriò e sfruttammo
quel momento per fuggire.
A Fidenza raggiungemmo la moglie e il figlio del mio amico. A casa
loro avevano ricoverato un partigiano con una pallottola nella gamba. Ci
fermammo lì perché la 12a Brigata Garibaldi, con cui sarei dovuto salire in
montagna, era sotto rastrellamento. Aspettammo per tre giorni che si
riorganizzassero e mandassero qualcuno a prenderci.
Fu nell’alta Valle del Ceno, a Bardi, settecento metri d’altezza sopra
Parma, che divenni il partigiano Jim. Scoprii con stupore che c’erano dei
montanari che parlavano l’inglese. La spiegazione è che tanti giovani di
Bardi e dei paesi intorno erano emigrati in Inghilterra per fare i camerieri, i
cuochi, i gelatai, tutte occupazioni che avevano a che fare con il mangiare,
perché in Emilia va così. Dunque parlavano la lingua, e questo facilitò i
contatti con gli Alleati. Tanto più che a Bardi c’erano anche dei prigionieri
inglesi appena evasi, protetti da gente che aveva i parenti oltremanica.
Prigionieri che, ovviamente, sono entrati pure loro nelle brigate partigiane.
Grazie a Radio Londra si ricevevano i messaggi in codice. Uno era “Le
scarpe sono rotte”, l’altro “La poltrona è comoda”. Quando sentivamo
questi messaggi, andavamo dove le montagne fanno la sella, accendevamo
cinque fuochi e aspettavamo il volo di questi aerei enormi con la pancia
aperta che buttavano giù col paracadute dei bidoni grossi così, alti più di
due metri. Ci buttavano giù di tutto, perfino i cannoncini. Cibo no, tanto in
Emilia non occorreva, ci aiutavano i contadini. Noi dormivamo sotto una
tenda cucita proprio col tessuto verde oliva di un paracadute. Quando ce
n’era in abbondanza, ne regalavamo alle ragazze per farsi dei vestiti.
Dormivamo sempre per terra, anche d’inverno. Sotto mettevamo dei sacchi
pieni di foglie secche. Un freddo cane.
Nel maggio del 1944 incontrai per la prima volta Pablo. Era un ufficiale
evaso dal carcere di Parma grazie ai bombardamenti. Un uomo alto,
siciliano di Modica, milanese di adozione. Un vero soldato. Coraggioso e
autorevole, ben presto Pablo diventò il comandante della 31a Brigata
Garibaldi. Poi, grazie alla sua esperienza e alla sua equidistanza dagli
schieramenti politici, in una riunione a Pian del Monte venne incaricato del
comando militare unificato di tutte le brigate attive sull’Appennino
parmense. Il suo vero nome l’ho conosciuto solo dopo: Giacomo di
Crollalanza. Quante cose ho imparato da Pablo!
Lo hanno insignito di una medaglia d’oro e di una laurea honoris causa
in ingegneria, ma purtroppo alla memoria. Il 17 ottobre 1944, in seguito a
una delazione, i tedeschi circondarono l’albergo Ghirardini di Bosco di
Corniglio, dove aveva sede il Comando unico partigiano. Alcuni riuscirono
a fuggire gettandosi da una finestra, tra le pallottole. Ma in quell’agguato
persero la vita Pablo e altri cinque partigiani. Sono morti da eroi, i nostri
comandanti e le loro sentinelle. Con le armi in pugno. Pablo portava la
divisa inglese e sul cuore un nastrino rosso con quattro stelle d’oro. Aveva
ventisette anni.
Prima di conoscerlo eravamo soltanto dei cittadini che si arrabattavano.
Sì, avevamo il mitra, ma bisognava saperlo usare. Ricordo ancora la prima
volta che me lo trovai davanti, alto com’era, alla nostra tenda: eravamo
quattro partigiani, un capitano inglese e un paracadutista che si chiamava
Jock. “Ma voi siete pazzi, se vengono su i tedeschi ci fanno fuori tutti,” ci
strigliò. Fu Pablo che ci diede una disciplina militare, insieme alla sua
amicizia. Gli dobbiamo eterna riconoscenza.
Era con noi da pochi giorni quando ricevemmo quella telefonata del
ponte, e compresi di che pasta era fatto. Ora posso proprio dirlo: li conosco
bene i ponti, perché ne ho fatti saltare tanti. Di uno porto ancora i segni
sulla testa, sono pieno di cicatrici.
Non è semplice far saltare i ponti. Io ero diventato bravo. Sapevo
distinguere le micce – quella arancione che si usava sott’acqua, nel fiume;
quella bianca che sembrava un filo e veniva utilizzata per i ponti con molte
arcate –, e insomma me ne intendevo di esplosivo. In genere usavo il
plastico, che è un po’ più duro del burro ma si tagliava con il coltello.
Dunque, quel giorno ci venne comunicato che sulla strada Bardi-Parma
c’era da far saltare un ponte di ferro, piccolo, lungo dieci-dodici metri. Ci
avevano provato i partigiani locali ma non c’erano riusciti. Così avevano
chiamato noi. Prendemmo un camion e scendemmo da Bardi.
Nascondemmo il mezzo dietro una curva, ricordo che c’erano alcune
villette di parmensi ricchi nella zona. Arrivammo al ponte e cominciai a
fare uno schizzo per poi organizzare l’attentato di notte. Mentre eravamo lì
scorgemmo una Fiat nera che si avvicinava. Era un pomeriggio di sole, si
vedeva a chilometri di distanza. A bordo c’erano un capitano delle SS, un
tenente e un autista.
Quando capimmo che ci venivano addosso, alcuni dei nostri si
nascosero. Pablo ci fece segno con la mano e noi, che eravamo in cinque e
avevamo lo Sten, un mitra a canna corta che allora aveva venti pallottole,
cominciammo a sparare a raffica. Scaricammo cento pallottole su quella
macchina. Si sentì una voce urlare: “Basta, fermi, fermi!”. Si aprì la portiera
posteriore della macchina e apparvero delle gambe con degli stivali: era il
tenente che reggeva un uomo con un buco in mezzo alla fronte. Il tenente
tedesco gridava come un matto che gli serviva un materasso. Lì vidi la forza
di Pablo. Calmo, calmissimo. Si avvicinò, li aiutò, li facemmo salire sul
nostro camion: il ferito e gli altri due. Tre prigionieri.
Avevo un amico del cuore, Jimmy, per me un fratello. Prima di venire in
montagna faceva il disegnatore di occhiali alla Salmoiraghi di Milano. E
siccome fra noi due e Pablo era scattata una grande simpatia, un giorno ci
chiese: “Voi che siete milanesi, mi fareste un favore?”. Ovvio che sì. “Io ho
un fratellino di quattordici anni, si trova a Lecco in buone mani. Lo tengono
nascosto. Ve la sentireste di andarlo a prendere?”
Sapeva che eravamo svegli, che avevamo svaligiato una caserma.
Sapeva anche che rischiavamo la pena di morte. Jimmy mi guardò e mi
disse: “Andiamo”. Partimmo con un pezzo di formaggio e un po’ di
prosciutto, attraversammo il Po su grandi zattere e poi salimmo su un treno
per Milano. La mattina dopo proseguimmo fino a Lecco. Alla stazione ci
aspettava un gruppetto di persone con un ragazzino molto miope. Lo
prendemmo e lo portammo da suo fratello.
Di fascisti ne vidi pochi durante la Resistenza, noi abbiamo avuto
principalmente a che fare con i tedeschi. Sono passati due volte in un anno:
nel luglio del ’44 avevano già lasciato dietro di sé decine e decine di morti.
Dunque con i nazisti capitava anche di dover trattare gli scambi di
prigionieri, e una volta me ne occupai direttamente io. Avevano preso
Jimmy. Fu catturato in seguito a un’assurda disgrazia. Un gommista ci
aveva offerto dei pneumatici per i nostri automezzi, con cui giravamo per
tutta l’Emilia. Andammo in quattro a San Lorenzo di Castell’Arquato, a sud
di Piacenza, dove abitava una mia zia sfollata. Ma quando arrivammo da
lei, trovammo la casa tutta annerita. Uno dei suoi figli aveva recuperato dei
fiammiferi nel granaio e per sbaglio l’aveva incendiato. Erano morti lui, la
zia che cercava di salvarlo e anche l’altra sorellina. Una tragedia. Davanti a
un fatto del genere, le gomme non mi interessavano più e anche la nostra
vigilanza era allentata.
A mezzanotte la luna proiettò un’ombra sulla strada. Sentimmo,
nell’ombra, una voce: “Hallo?”. Era un tedesco con una maschinenpistole,
la Mp, la pistola mitragliatrice, che veniva verso di noi. Io e Jimmy ci
buttammo a destra, gli altri a sinistra. Jimmy cascò in una rete. Era anche
po’ miope, Jimmy, ma si posizionò lì, con lo Sten, a prendere la mira sul
tedesco. Il suo mitra s’inceppò e fu catturato. Per fortuna indossava una
divisa inglese, e questo lo salvò dalla fucilazione quando già lo avevano
messo contro un muro. In realtà Jimmy parlava solo il francese, ma riuscì a
cavarsela lo stesso. Lo consegnarono a una brigata nera col divieto di
toccarlo. Per renderci quel ragazzo, hanno voluto in cambio tre tedeschi. E
noi ne avevamo sempre una scorta di un centinaio. Li tenevamo prigionieri
in un enorme capannone di balle di paglia, senza scarpe, tutti sdraiati, una
fila a destra e una a sinistra. Quando uno di loro doveva fare la pipì, alzava
il braccio, la sentinella faceva segno di sì, andava e tornava. Eravamo
organizzati bene. Fatto sta che andai io al cambio, nei pressi di un ponte a
sei arcate, e mi ripresi Jimmy.
Almeno lui si è salvato. Insieme abbiamo passato anche il 25 aprile
1945, ma eravamo impegnati in una missione, non abbiamo avuto il tempo
di festeggiare. E poi c’era il rimpianto di non avere Pablo lì con noi.
Se tutto va bene, ci troveremo a Torino
Gustavo Ottolenghi
Nato a Torino il 5 agosto 1932
7a divisione Monferrato, Brigata Tumino
Nome di battaglia “Robin”
Tutte le volte che ci passo, mi fermo. Sospiro di sollievo. E scatto una
fotografia. Se sono qui, oggi, è anche grazie a lui: Emanuele Filiberto, duca
d’Aosta. E al suo monumento in piazza Castello a Torino.
Le leggi razziali del 1938 avevano colpito mio padre, ebreo, anche se
aveva sposato una cattolica e non era praticante. Era vicecomandante della
polizia municipale del comune di Torino. Fu estromesso e licenziato.
Orgogliosamente antifascisti, quello sì, lo eravamo già.
Perso il lavoro, per sfuggire ai bombardamenti eravamo sfollati da
Torino nel Monferrato, a Murisengo. Ma lì, in un piccolo paese, per una
famiglia considerata ebraica la situazione era diventata ancor più
pericolosa. Una sera, verso la fine del 1943, mio padre chiamò me e mia
madre intorno al tavolo di cucina. Ero figlio unico. Quella era tutta la nostra
famiglia. Avevo soltanto undici anni, ma dall’espressione del suo volto
capii quel che stava per succedere.
“Ogni giorno ci sono rastrellamenti. Presto potrebbero venire a
prenderci. Se ci trovano insieme, ci portano via e ci ammazzano. Tutti e tre.
Dobbiamo dividerci.” Mia madre non fiatò. Io nemmeno. “Faremo così: io
torno a Torino e mi metto a disposizione del Comitato di liberazione
nazionale,” continuò mio padre. “Mamma va a Zanco in una brigata
partigiana del Monferrato e tu, Gustavo,” mi disse, guardandomi negli
occhi, “vai in un’altra brigata, a Cocconato, a metà strada fra qui e Torino.
Ci sono persone che conosco… Ti aspettano, si prenderanno cura di te.”
“Quando sarà finita la guerra,” aggiunse poi, dopo essersi preso una lunga
pausa, “se tutto va bene, ci troveremo a Torino. Fissiamo l’appuntamento.
Ci troviamo, in pace, sotto la statua del duca d’Aosta in piazza Castello. Te
la ricordi, vero? Noi tre, di nuovo insieme.”
Fu così che i partigiani vennero a prendermi da Cocconato. Dopo
qualche giorno mi diedero anche una pistola, una Beretta piccola come me.
E cominciai a seguire i miei nuovi compagni, senza capirci molto, lo
ammetto. Sapevo soltanto che quando c’era da scappare da una parte, io
dovevo correre dietro di loro, senza fiatare. E senza paura. L’importante era
fare tutto quello che mi dicevano. La maggior parte dei comuni del
Monferrato ha delle chiese con alti campanili. Ci sono anche castelli con
torri molto belle, come quelle dei libri, da cui si può controllare il territorio
fino in lontananza, tra i bricchi, le vigne, i boschi di gaggia.
Diventai la vedetta della mia brigata. Lassù passavo le ore, i giorni, le
settimane, i mesi. Dovevo essere il primo a veder arrivare i camion dei
rastrellamenti, il primo svelto a dare l’allarme. Scrutavo l’orizzonte. E
quando invece non ero piazzato lì in alto è perché bisognava scappare,
camminare, camminare. Mi avevano dato degli zoccoli, aperti dietro, li ho
conservati. All’epoca non mi accorsi di nulla, pensavo fossero normali
scarpe. Poi ho scoperto che il tacco era tagliato e quelle calzature erano in
realtà una buca delle lettere. I partigiani inserivano all’interno fogli di carta
con lunghi messaggi da inviare ai compagni sparsi per le montagne. Io ero
un bambino, potevo andare a piedi da un paese all’altro della Valcerrina, e
poi su fino a Moncalvo, senza che nazisti e fascisti si insospettissero: ero la
staffetta ideale.
Guardavo l’orizzonte e pensavo ai miei genitori, chissà se li avrei rivisti
sotto quella statua. Ma, davanti a me, ho dovuto vedere anche l’orrore.
C’ero il 9 ottobre 1944 quando i tedeschi sono andati a prendere degli
ostaggi innocenti a Villadeati, perché uno dei loro era stato ucciso a
Cavagnolo. Ho imparato cos’è una rappresaglia nazista. Diedero fuoco a
dieci case, misero al muro dieci capifamiglia. Allora il parroco, don Ernesto
Camurati, andò dal loro comandante: “Prendete me, al posto di quei
poveretti che non c’entrano niente”. Misero al muro anche il prete, e così i
fucilati furono undici.
Ho visto un camion pieno di prigionieri saltare in aria per errore a
Brusasco Cavagnolo. I fascisti e i tedeschi avevano preso degli uomini a
Cocconato e li stavano portando a Torino, in carcere, dove probabilmente
sarebbero stati uccisi. I partigiani lo vennero a sapere e organizzarono
un’imboscata. Era tutto pronto, quando il comandante si accorse che i
tedeschi e i repubblichini avevano armi più potenti delle nostre. Sarebbe
stata una carneficina se avessimo assaltato i camion. “Lasciamoli passare,”
ordinò, “mettiamo soltanto due mine sulla strada.” Così facemmo. Passò il
primo camion, non saltò. Passò il secondo, non saltò. Fu la volta del terzo.
E la mina esplose. Il terzo, non potevamo saperlo, era il camion dei
prigionieri, il camion degli innocenti.
Ho visto anche Torino sotto l’occupazione nazifascista. Nel giugno del
1944 ci tornai, seppure per una sola mattina. Mi presentai alla scuola media
Cavour per sostenere l’esame di fine corso, oggi si direbbe da privatista,
come altri ragazzini sfollati della mia età. Ero preparato: in montagna avevo
studiato perché fra i miei compagni partigiani c’erano anche dei laureati. E
così, durante gli spostamenti, facevamo lezione: c’era chi mi istruiva in
italiano, chi in matematica, chi in geometria. All’esame mi
accompagnarono loro, i partigiani. Ero nervoso ma mi sentivo preparato.
Un professore, che vedevo per la prima volta, fece l’appello e al mio turno
chiamò quel mio cognome compromettente: “Ottolenghi Gustavo”. Non
risposi subito, forse perché mi ero accorto che leggendolo era trasalito.
Cominciò a cercare, in mezzo a tutti, con uno sguardo particolare. Arrivò un
altro professore, neanche quello conoscevo. Aspettavo in silenzio. Mi prese
per mano e mi portò via, in un’altra stanza. “Promosso,” mi scrisse sul
libretto, “e ora scappa, vai via, fuori!” Mentre mi allontanavo, sentivo che
dall’aula continuavano a chiamare: “Ottolenghi, Ottolenghi…”. Avevano
riconosciuto il mio cognome e mi cercavano. Quel professore di cui non ho
mai saputo il nome mi ha promosso senza farmi sostenere l’esame. E mi ha
salvato la vita.
Dopo la neve, anche in Monferrato arrivò la primavera del 1945. Il 25
aprile, la Liberazione. Noi partigiani della divisione Monferrato siamo saliti
sui camion e siamo stati fra i primi a entrare a Torino, passando da Gassino
e sotto la Basilica di Superga.
C’erano ancora dei cecchini fascisti appostati sui tetti, ma non avevo
paura, avevo visto ben di peggio. La guerra era finita! Qualche partigiano
che si era affezionato alla vedetta di neanche tredici anni voleva portarmi a
casa sua, per farmi riposare e per festeggiare. Ma gli spiegai,
ringraziandolo, che non potevo. Io avevo un appuntamento. Più di un anno
avevo passato su e giù per le colline, ma certo non avevo dimenticato le
parole di mio padre intorno al tavolo della cucina di Murisengo: “Quando
tutto sarà finito, ci vediamo al monumento del duca d’Aosta”. Andai subito
all’appuntamento, seduto sulla pedana della grande statua. Passai lì tutto il
25 aprile.
Non venne nessuno. Me ne andai via e raggiunsi i miei compagni
soltanto quando fece buio.
Il giorno successivo Torino era in festa. La città era libera dai fascisti e
dai nazisti. Ma io tornai di nuovo alla base del monumento. Non venne
nessuno.
Il terzo giorno rifeci la stessa strada. Ero seduto in basso ma non avevo
perso l’abitudine di guardare l’orizzonte, come se fossi in cima a un
campanile. O a una torre. Aspettare e guardare, in qualche modo, era
diventato il mio mestiere. Questa volta, però, non mi apparvero i camion
nemici, ma una sagoma che conoscevo bene. Il terzo giorno, arrivò mio
padre.
La mattina dopo tornammo al monumento insieme. E non servì aspettare
molto. Era il quarto giorno, e arrivò mia madre.
Eravamo di nuovo tutti e tre insieme. Sotto il monumento, come davanti
al tavolo della cucina di casa. Non dovevamo più scappare, però. Eravamo
liberi.
Tanto tempo è passato. Mi sono laureato in medicina, sono diventato
radiologo. Nel giugno del 1967, questa volta da adulto, sono partito di
nuovo volontario per difendere l’esistenza dello Stato d’Israele. Ho fatto la
Guerra dei sei giorni, nel deserto del Sinai. Ho medicato i feriti, ho
impiegato armi più sofisticate della mia piccola pistola Beretta. Ma, come
gli zoccoli, quella la conservo ancora.
Galera, botte e torture, ma non ho parlato!
Ivonne Trebbi
Nata ad Argelato (Bologna) il 31 gennaio 1928
Staffetta della Brigata Venturoli
Nome di battaglia “Bruna”
Su quella macchina, in mezzo a due fascisti che mi stavano portando in
prigione, ero terrorizzata. Era la sera del 5 gennaio 1945. Casa mia era stata
circondata dalla brigate nere arrivate su due camion. Avevano bussato con
una violenza che faceva paura. “Abita qui Bruna?” Bruna ero io, o meglio
io sono Ivanne (anche se tutti mi hanno sempre chiamato Ivonne), Bruna
era il mio nome di battaglia. Mi sono alzata in piedi e ho detto: “Sono io!”.
“Ma va’, sei solo una ragazzina! Dai, dov’è sta Bruna? Fatecela vedere.”
“Ma sono io Bruna!” Non avevo neanche diciassette anni e facevo la
staffetta da due.
Mi aveva arruolato il compagno Paiàn perché la mia famiglia, anche se
eravamo solo poveri braccianti, si era data da fare nell’aiutare i soldati allo
sbando dopo l’8 settembre. Se devo pensare a “perché l’ho fatto”, perché ho
fatto la partigiana, penso a questi ragazzi che venivano attaccati ai pali o
agli alberi con un cartello che diceva: “Achtung, banditi!”. E invece erano
solo dei disperati che volevano tornarsene a casa.
Avevo meno di quindici anni, perciò mi parve naturale chiedere il
permesso a mia madre. “Ivonne, ti rendi conto che, se ti prendono, ti
uccidono?” furono le sue uniche parole. “Pensaci bene. Perché se ti dovesse
capitare non devi assolutamente parlare.”
Mi assegnarono dieci comuni della bassa bolognese, da San Giovanni in
Persiceto a Casalecchio, Pieve di Cento, Argelato, Funo. Paesi che io
dovevo visitare per portare le notizie e informare i ragazzi che erano stati
reclutati, nascosti nei fienili dei contadini. La parola d’ordine era sabotare il
più possibile le truppe tedesche, con l’obiettivo di ritardare la loro marcia
verso Montecassino. Avevamo dei fabbri che procuravano chiodi a tre punte
da seminare sul terreno per bucare i copertoni delle camionette tedesche. Io
e alcune compagne li spargevamo sulle strade cambiando anche la direzione
della segnaletica. Così quando i tedeschi arrivavano non capivano più
niente e dovevano fermarsi. Consegnavo ordini, volantini. Non ci bastava.
Era la stagione della trebbiatura del grano e i tedeschi sequestravano i
sacchi destinati al consorzio agrario. Giocavamo d’anticipo: facevamo
saltare le trebbiatrici e impedivamo che il grano venisse lavorato. Non ci
fermavamo mai. Facevamo saltare i binari delle ferrovie, volevamo creare il
disastro.
Poi, probabilmente, io e i compagni commettemmo un errore. Mi
avevano dato una bici nera, nuova di zecca. Troppo nuova, per essere la bici
della figlia di un contadino. “Si muove assai,” fu il sospetto dei fascisti.
Quando gli amici mi avvertirono che se fossi rimasta a casa avrei rischiato,
dovetti decidere. E decisi di non scappare perché mi sembrava che sarei
venuta meno al mio impegno di non cedere ai fascisti e ai tedeschi ma,
soprattutto, che avrei messo in pericolo le famiglie che abitavano nella mia
stessa casa.
Così mi trovai su quella macchina. Mi portarono a Bologna nella
caserma Magarotti, quella della brigata nera. Ricordo fumo, uomini
ubriachi, il pagliericcio su cui ho dormito con le altre ragazze arrestate.
Dopo sei giorni arrestarono anche mia madre. Non parlò neppure lei. “Cosa
faceva vostra figlia?” la interrogarono. “E che ne so io? Le ragazze di oggi
fanno quel che vogliono. Andava a spasso, andava con qualcuno per farsi
pagare.” Mentì, e fu libera.
Io invece fui portata alle carceri di San Giovanni in Monte, a Bologna.
La vita diventò terribile. Ero bambina e dividevo l’aria con prostitute e
ladre. Ero assediata dai pidocchi. Non avevamo un bagno, ma un
“bugliolo”, un vecchio secchio per la pipì. Il tenente Alberti era una
canaglia: mi picchiava su tutto il corpo, non con un bastone, ma con una
cosa attorcigliata che non ricordo come si chiama. Mi dava schiaffi, pugni,
sputi, pedate. Nel carcere le giornate erano scandite dalle urla dei partigiani
torturati. Uno lo conoscevo e lui conosceva me, si chiamava Corticelli. Ci
misero uno davanti all’altro, picchiavano me, picchiavano lui sperando che
uno dei due cedesse. Non lo facemmo. Un altro compagno lo misero con le
gambe dentro una vasca d’acqua mentre attaccavano la corrente elettrica.
Ogni tanto venivano i tedeschi per prendere noi ragazze e portarci a fare le
pulizie nella loro caserma. Un giorno, arrivando, vedemmo un mucchio di
stracci. Era insolito… Non erano stracci, erano giacche di partigiani uccisi,
sporche di sangue e con i buchi sulla schiena.
Uscivo dal carcere quando i fascisti e i tedeschi mi venivano a prendere
per andare nei paesi a fare rastrellamenti, a cercare i disertori. Mi tenevano
con loro perché io riconoscessi qualcuno o qualcuno facesse la spia su di
me. Ma io zitta, muta. E per fortuna nessuno mi denunciò.
Intanto mia madre non sapeva dove fossi finita. Mi cercava ovunque. Da
dove abitavamo, una frazione di Castel Maggiore che si chiama Trebbo di
Reno, a Porta Lame, dove c’era il capolinea del tram, c’erano sei-sette
chilometri che mia mamma faceva a piedi, usando le scarpe di mio padre. Il
tram non lo prendeva comunque perché non aveva i soldi e temeva di essere
scoperta. Seguiva però a piedi le rotaie, arrivava a Bologna, e mi cercava
dappertutto: al cimitero, negli ospedali, e non mi trovava da nessuna parte.
Qualcuno le suggerì: “Ma signora, è andata alle carceri?”. Lei venne alle
carceri di San Giovanni in Monte e le suore le dissero: “La sua ragazza è
qui con noi, se è capace di stare brava e zitta gliela facciamo vedere”. Ci
salutammo da lontano: fu grandioso, il mio speciale momento di felicità.
Intanto il fronte avanzava, i tedeschi arretravano. A liberare Bologna
furono i polacchi, ed è una cosa bella.
Di quella sera ricordo il silenzio. All’improvviso non si sentirono più
aerei, carri armati, baccano. Da San Giovanni fummo mandate in un posto
dove erano radunati gli sfollati di tutta Bologna. Tornai a cercare i vecchi
compagni rimasti in prigione: incontrai le suore. Mi dissero: “Ivonne, dove
vai? Scappa, scappa. Qui non c’è nessuno”. Oggi in quel palazzo c’è
l’università, ma la sensazione è sempre uguale. Ogni volta che ci passo
davanti, le porte di ferro e le finestrelle mi riportano in cella.
Corsi incontro ai polacchi che mi dettero un grosso fucile e marciai con
loro fino a piazza Maggiore dove la gente era tutta in festa. Stetti con loro
per due giorni, poi mi riportarono a casa. Trovai tutti fuori ad aspettarmi.
“Arriva l’Ivonne! Arriva l’Ivonne!”
Il mio orgoglio più grande è stato quello di essere riuscita a non parlare:
mi diedero la medaglia al valore militare, e ne sono ancora fiera.
In carcere avevo preso la Tbc. Dopo la guerra finii in sanatorio. E, una
volta guarita, iniziai la mia vita di operaia. Della mia storia partigiana però
non parlavo mai. Non lo feci per vent’anni. “Parla, parla,” mi dicevano le
colleghe della fabbrica, che mi costrinsero a rallentare il ritmo della
produzione perché nessuno doveva rimanere indietro, e m’insegnarono che
anche questa è la solidarietà. “Ivonne, non puoi rimanere in silenzio tutta la
vita,” mi ripetevano i compagni quando arrivai in Parlamento. Sì, proprio
io: alla Camera dei deputati. E così mi convinsi che era importante
testimoniare. Perché il sogno era grande, ma la realizzazione è stata molto,
molto più complicata.
Dalla mia finestra vedo ancora via Rasella
Mario Fiorentini
Nato a Roma il 7 novembre 1918
Gap Antonio Gramsci di Roma centro
Comandante della missione Dingo dell’Oss
Nomi di battaglia “Giovanni”, “Dino”, “Gandi”, “Fringuello”
Tre medaglie d’argento e tre croci di guerra
Dal mio balcone, sulla facciata del palazzo di fronte, fin lassù agli ultimi
piani, si riconoscono ancora benissimo i segni delle bombe esplose il 23
marzo 1944 in via Rasella. All’epoca già abitavo in questa casa, nel
quartiere ero conosciuto, ed è per questo che il nostro comandante Carlo
Salinari mi impose di non partecipare all’azione che pure io avevo ideato e
preparato nei dettagli: perché i nazisti del battaglione Bozen li vedevo
passare in colonna tutti i giorni alla stessa ora. Morirono trentatré soldati e
due passanti a seguito dello scoppio. Ma l’indomani, il 24 marzo 1944, con
un’accelerazione dei tempi della rappresaglia da noi dei Gap non
prevedibile, fu perpetrato l’eccidio di 335 ostaggi alle Fosse Ardeatine.
La sorte ha voluto che oltrepassassi il secolo di vita per versare ancora le
mie lacrime, come sto facendo ora, di fronte a quei martiri innocenti.
Rivendico la dura necessità di azioni di guerra come quella di via Rasella.
Perché il nemico andava combattuto anche in città, non solo in montagna.
Ma la feroce immediatezza con cui fu esercitata, neanche ventiquattr’ore
dopo, la reazione nazista, non potevamo metterla nel conto, perché era
senza precedenti.
Tra le vittime innocenti delle Fosse Ardeatine il destino ha voluto che vi
fosse anche Fernando Norma, di Giustizia e Libertà, mio maestro di
antifascismo insieme a Paolo Emilio Manacorda. Furono loro ad aprirmi gli
occhi, a instillare la passione politica in un giovane come me che non aveva
avuto, per ragioni economiche, la possibilità di proseguire gli studi. Solo
dopo la guerra, da autodidatta, sono riuscito a coltivare la seconda passione
della mia vita, fino a laurearmi in matematica e a insegnare geometria
superiore all’Università di Ferrara. Da matematico, ho ottenuto vari
riconoscimenti internazionali. Ma questo è venuto dopo.
Io che ero e resto un uomo di pace, prima mi sono dovuto guadagnare
tre medaglie d’argento e tre croci di guerra per liberare l’Italia
dall’occupazione tedesca e dal regime fascista. Senza contare la medaglia al
valor militare di cui è stata insignita mia moglie, Lucia Ottobrini, fin dal
principio impegnata con me e con Antonello Trombadori negli Arditi del
popolo, il nucleo confluito poi nell’attività dei Gap romani. A quel punto
eravamo diventati comunisti, il nostro faro – perché rinnegarlo? – era
l’Unione Sovietica. E la nostra guida politica era Giorgio Amendola.
Cominciai a frequentare le librerie dove s’incontravano giornalisti e
intellettuali divenuti antifascisti, come Mario Alicata e Giuliano Briganti.
La vita clandestina comprendeva anche le discussioni politiche e il dibattito
culturale, si consolidarono dei legami preziosi, l’abitudine al confronto.
Il 10 settembre 1943, due giorni dopo l’armistizio, partecipai alla
battaglia di Porta San Paolo nel tentativo di impedire che i nazisti
riprendessero Roma. Avevamo imparato a usare le armi e l’esplosivo, la
propaganda antifascista non bastava più.
Mio padre, di nome Pacifico Fiorentini, era ebreo. Quando Mussolini
promulgò le leggi razziali, nel 1938, avevo vent’anni. Per reazione andai
dal rabbino capo di Roma e gli chiesi di convertirmi, ma lui mi dissuase. Il
triste giorno della retata del ghetto, il 16 ottobre 1943, furono catturati
anche i miei genitori, che solo all’ultimo riuscirono a corrompere le SS e a
fuggire, mentre io mi ero dileguato saltando sui tetti.
Del nostro nucleo d’azione facevano parte intellettuali trasformatisi in
guerrieri spericolati: Rosario Bentivegna, Franco Calamandrei, Carla
Capponi, Marisa Musu, Franco Di Lernia, Carlo Salinari. Quest’ultimo
subentrò alla guida militare del Gap Antonio Gramsci quando fu arrestato
Antonello Trombadori.
Era stato proprio Antonello a dirci che dovevamo reagire con un’azione
clamorosa all’arresto di Pertini e Saragat, rinchiusi nel carcere di Regina
Coeli. Così, il 26 dicembre 1943, mentre i compagni mi coprivano le spalle,
inforcai la bicicletta e mi lanciai all’ora del cambio della guardia sul
Lungotevere parallelo a via della Lungara. Lanciai un pacco con due chili di
tritolo addosso alle SS che presidiavano il portone del carcere. Ne morirono
otto, di cui cinque sul colpo. Pronto a gettarmi nel fiume, quando dalle
finestre di Regina Coeli spararono le prime raffiche mi misi a pedalare alla
disperata in mezzo alle pallottole. Sono stato fortunato: non hanno fatto in
tempo a colpirmi.
La seconda azione non fu meno temeraria, anch’essa nel pieno centro di
Roma. Il 10 marzo 1943 ci appostammo dietro a due chioschi di piazza
Monte d’Oro e lanciammo delle bombe a mano sulla parata fascista che
avanzava in via Tomacelli. Tre morti.
Il Cln del Nord, da Milano, ci sollecitava ad alzare il tiro, e meno di due
settimane dopo, il 23 marzo, fu la volta dell’azione militare in via Rasella.
Così posso dire che Mario Fiorentini, pacifista che più pacifista di me
non ce ne sono, ha sbaragliato tre battaglioni nemici: la guarnigione SS di
Regina Coeli, il battaglione Onore e Combattimento in via Tomacelli e il
battaglione Bozen in via Rasella. Distrutto, quest’ultimo. Perché trentatré
morti e settanta feriti vuol dire che l’abbiamo distrutto.
Per precauzione, io e mia moglie nei mesi successivi fummo trasferiti
fuori Roma, fra i colli di Tivoli, e anche lì proseguiva l’attività partigiana.
Ma nel frattempo sono diventato anche il comunista che si sedeva al tavolo
della Cia, che allora si chiamava Oss (Office of Strategic Services), perché
gli americani si fidavano di me. Instaurai un buon rapporto con i servizi
segreti alleati.
Fu così che nel luglio del 1944 l’Oss mi affidò il comando della
missione Dingo. Fui lanciato col paracadute oltre le linee nemiche in Val
Trebbia, fra la Liguria, l’Emilia e la Lombardia. Dovevo stabilire un
collegamento con la 1a divisione Piacenza delle Brigate di Giustizia e
Libertà, comandata da Fausto Cossu, di stanza sulle montagne di Bobbio.
Poi risalii ancora fino a Milano e Como: l’intenzione era quella di catturare
vivo Mussolini perché fosse sottoposto a un processo. Ma, come si sa, le
cose andarono diversamente.
In tutti questi spostamenti ho dovuto cambiare quattro nomi di battaglia:
sono stato prima Giovanni, poi Dino, poi ancora Gandi, e infine, su al Nord,
Fringuello. Dopo aver combattuto a Roma, ho vissuto i giorni della
Liberazione nell’Italia settentrionale. Ricordo l’entusiasmo, i bambini che
ci salutavano dal balcone con il pugno chiuso, perfino le suore sorridevano
al passaggio di noi partigiani. Sentivo che stavo vivendo un fatto storico. La
parola Resistenza assumeva un valore internazionale, me ne sono reso conto
anche quando ho instaurato rapporti fraterni con i compagni vietnamiti,
molti anni dopo.
Nel frattempo avevo deciso di riprendere gli studi, spinto dalla mia
passione per la matematica, che mi avrebbe portato a elaborare un sistema
di algebra commutativa. Mi era stato proposto da Amendola e Pertini di
candidarmi deputato o senatore, ma la carriera politica non faceva per me.
Ne avevo discusso con Rosario Bentivegna e Giovanni Berlinguer: “Se
cominciamo a fare politica, non riusciamo a laurearci”. Così, per
guadagnarmi da vivere e prendere la licenza liceale da privatista, ho
accettato un incarico molto più adatto per uno come me che durante la
Resistenza aveva girato cinque regioni e conosceva la struttura di molte
brigate partigiane.
Nell’agosto del 1945 il presidente del Consiglio, Ferruccio Parri, aveva
istituito un ufficio per il “Riconoscimento delle qualifiche e delle
ricompense ai partigiani”. Molti erano stati arruolati nella polizia, solo più
tardi il ministro Scelba li buttò fuori. Andavo a tenere riunioni nelle
caserme, il nostro scopo non era solo quello di dare i riconoscimenti ma
anche di democratizzare le forze dell’ordine. Furono incontri appassionanti.
Certo, capitava anche di imbattersi in vecchi funzionari che erano fascisti
incalliti, ma il 22 giugno 1946 venne l’amnistia Togliatti. Un’amnistia,
credetemi, che fu fatta prima di tutto a tutela dei partigiani, non per salvare i
fascisti. Nonostante le critiche successive, resto convinto che fosse
necessaria.
Dovevamo fare opera di democrazia. Dopo la guerra io non ho mai più
compiuto un atto di violenza. Così, ora che ho superato la soglia del secolo
di vita, posso rivendicare con orgoglio di essere stato un partigiano che ha
combattuto per la libertà del suo paese.
Il mio tema in classe sul nonno e Mussolini
Tosca Giordani
Nata a Pedersano (Trento) il 27 luglio 1922
Staffetta della Brigata Pasubiana
Diventai partigiana in quarta elementare perché la maestra mi offese
davanti a tutta la classe.
Sono nata a Pedersano, in provincia di Trento, il 27 luglio 1922, da
genitori comunisti. Papà era scalpellino, mamma era casalinga e spesso
lavorava per un piatto di fagioli o di patate. Eravamo io e mia sorella e,
quando i grandi parlavano di politica, la mamma ci spediva in un’altra
stanza, perché non portassimo in giro parole ascoltate in casa.
In ogni caso, ci pensò il nonno a farmele portare in giro.
Un giorno la maestra ci diede da fare un tema su Mussolini, tanto per
cambiare. Non si parlava che di lui, Mussolini fa questo, Mussolini fa
quello. Tornai a casa, era sabato, e trovai i nonni. “Tosca, com’è andata a
scuola?” “Bene.” “Cos’hai di compiti?” “Sempre Mussolini, sono stufa di
sentirlo nominare e non so cosa scrivere.”
Mio nonno: “Ti spiego io cosa devi scrivere”. Mia madre lo fulminò:
“Fai silenzio e non parlare, sai cosa può succedere”. Finimmo di mangiare e
mio nonno, mentre mia madre non vedeva, mi fece segno di seguirlo.
“Allora, Tosca, ti dico io cosa scrivere. Io di Mussolini ero quasi amico,
ai tempi in cui non era fascista, ma socialista, e veniva qui per fare
propaganda al suo partito. Un giorno era a Nomi, parlava in piazza e ha
cominciato a piovere. Un temporale. E a quel punto Mussolini mi fa:
‘Mamma mia come piove, devo andare alla stazione di Rovereto a piedi’.
Allora io rispondo: ‘Senta, signor Mussolini, io ho il calesse. Se vuole
venire a casa mia, dopo la porto io in stazione’. Non voleva disturbare.
Insisto: ‘Ma venga a mangiare un boccone, s’immagini’. Finito di piovere,
verso le due, lo accompagno in stazione. Strada facendo, questo Benito mi
dice: ‘Signor Giuseppe, qui a Rovereto c’è un negozio dove vendono
cappelli? Vorrei comprarmene uno, nero’. Lo porto alla cappelleria del
signor Bacca, si misura un cappello dopo l’altro ma, a un certo punto, mi
confessa: ‘Non ho abbastanza soldi, mi può prestare qualcosa?’. Glieli
presto volentieri e lui mi promette: ‘La prossima volta che ci vediamo glieli
restituisco’. Un mese dopo mi manda un bigliettino per chiedermi di andare
a prenderlo alla stazione. Di nuovo pioveva. Dal calesse lo vedo arrivare
che, a ogni passo, le suole si staccavano dalla tomaia, sembravano due
bocche che si aprono e si chiudono. Glielo dico: ‘Ma signor Mussolini,
dove va con quelle scarpe tutte rotte?’. Non aveva i soldi per comprarsele,
mi chiede di nuovo soldi in prestito, ma io gli rispondo: ‘Mi ha portato i
soldi del cappello?’. Niente, e allora lo porto a casa mia, e gli regalo un paio
di scarpe vecchie, ma ancora buone. Da allora è tornato da me ogni volta
che veniva a fare i comizi in piazza. Tua madre ha spesso mangiato al suo
fianco. Avevamo preso confidenza. Però, i soldi del cappello non li ho mica
più visti.”
Io scrissi tutte queste cose nel tema ed ero tutta contenta, perché pensavo
che nessuno avesse fatto un compito speciale come il mio. La maestra
raccolse i quaderni, si mise a correggerli. D’un tratto mi chiamò alla
cattedra. “Chi ti ha detto queste cose?” “Mio nonno!” “Tuo nonno era
amico di Mussolini?” “Certo, mica è bugiardo! E la mamma ha mangiato
tante volte con Mussolini.”
La maestra strappò il quaderno in quattro o cinque pezzi e me li gettò in
faccia. “Buttali nel cestino e non parlare più di queste cose. Fai silenzio e
vai al posto. E silenzio voi tutti!”
Tornai a casa e mi presi pure due ceffoni dalla mamma, che era stata
chiamata a scuola dalla maestra. “Signora, ma queste robe non si può
raccontarle in giro!” “Avevo detto a mio padre di star zitto, ma sono cose
vere. Così la Tosca le ha scritte.”
Da allora le dicerie giravano per tutto il paese. “Per forza, sono
comunisti, non possono vedere Mussolini.” Chiacchiere su chiacchiere, che
mi facevano venire il mal di pancia. “Ma come fa la tua figliola a scrivere
questa roba?” “È la verità, io davvero ho mangiato con Mussolini.”
E allora basta portare la divisa da piccola italiana, la buttai sulla cattedra
e la maestra mi castigò. Basta con il sabato fascista, basta con quei giochi e
basta pure con le canzoni di Mussolini: quando loro cantavano, io restavo
muta.
A quattordici anni sono andata a lavorare al cotonificio Pirelli di
Rovereto. E, anche lì, teste di Mussolini perfino nel bagno, teste giganti con
sotto scritto: “Vincere o morire”. Anche lì non si poteva parlare. Sempre
quelle nenie che mi facevano saltare i nervi. Non solo avevamo da lavorare,
ma pure da sentire quelle maledette canzoni. Allora glielo dissi alla mia
collega. “Che noia sta musica!” “Taci, taci non dirlo!”
In quel periodo venne ad abitare da noi mia cugina Vincenzina, che
aveva diciott’anni ed era comunista anche lei. In realtà, da piccolina era
cresciuta con noi, perché suo padre non la voleva. Era nata durante la Prima
guerra mondiale, quando lo zio era al fronte. La zia, mentre era sfollata, era
rimasta incinta di un generale, per mangiare, forse. Vincenzina ha sempre
lavorato, faceva i mestieri, e siccome era più grande frequentava una casa
che era il covo dei partigiani. Si doveva andare là se si voleva partecipare o
sentirli parlare. Un giorno mi recai a prendere il latte con mia cugina e sotto
una pergola d’uva, d’estate, c’era seduto Giovanni Rossaro, un partigiano
che era stato anche al confino. Ci parlò di questa cosa: “Ci vorrebbe una
persona fidata per andare a prendere qualche fucile. Noi uomini non si può,
siamo troppo sorvegliati”. “Che tipo di persona?” “Eh, magari una donna,
per andare a Rovereto.” Allora mi voltai e, franca, gli dissi che potevo
andare io. “Sai a cosa vai incontro?”
Certo che lo sapevo, potevano ammazzarmi, ma ero così stanca di
Mussolini che, se ne ero capace, dovevo pur fare qualcosa per liberare
l’Italia dal fascismo. Avevo diciott’anni.
A mamma e papà non dissi niente. Il mio fidanzato, Desiderato, era in
guerra in Jugoslavia in quel periodo. Allora non dissi niente proprio a
nessuno. E tornai da Giovanni: “Dimmi dove andare”. “Vicenzina sa già
tutto. Ti porta da Calmasini.” Anche lui antifascista.
A quei tempi in fabbrica facevo i turni, una settimana al mattino, una
settimana al pomeriggio. Calmasini mi aspettava. Uscii dalla fabbrica la
sera alle undici e salutai le amiche. “Ma dove vai, Tosca?” “Eh, vado da
mia cugina che…”
Una scusa, insomma. Andai da Calmasini, che aveva preparato un
fucile: era piegato a metà e avevano studiato delle bretelle con cui si poteva
portarlo come si porta uno zaino. Era settembre e indossavo un soprabito a
campana, bello largo. Solo che in bicicletta non riuscivo ad andare perché
quella specie di zaino batteva sul parafango. Allora mi misi a spingere la
bici. E, dopo averlo fatto parecchie volte, avevo studiato un mio modo per
non essere scoperta: quando arrivavo alla salita di Sant’Ilario, con l’Adige
da passare e due tedeschi di guardia da una parte e dall’altra del ponte, a
metà della discesa giravo la valvola per sgonfiare la ruota, così loro non mi
chiedevano perché non montavo la bici. Arrivavo, i tedeschi parlavano
tedesco, io italiano: non ci capivamo. Io mostravo solo il tesserino con il
lasciapassare della fabbrica per andare in giro durante il coprifuoco, e loro
mi facevano passare. Poi, con la pompa, rigonfiavo la ruota e tornavo a
Pedersano verso mezzanotte e mezza. I miei non sapevano niente.
Nell’androne c’era una catasta di pali con cui i contadini sostengono le viti:
avevo ricavato un nascondiglio lì dentro dove buttavo il fucile. Dopo salivo
di sopra, e con mia madre facevo finta di niente. “Che hai fatto fino a
quest’ora?” “Mi sono fermata a chiacchierare.”
Quando uscivo dal lavoro alle due di pomeriggio, invece, andavo al
negozio di alimentari che mi riforniva di cibo per quelli che erano in
montagna. Riempivo la borsa di scatolette, salame, e poi li consegnavo
insieme ai fucili. In fabbrica non ho mai fatto propaganda, perché temevo di
farmi scappare qualcosa e che mi scoprissero.
Dopo l’8 settembre il mio ragazzo, Desiderato, venne via dalla guerra in
Jugoslavia. “’Scolta, Desiderato, meglio che scappiamo in Italia, che qui va
male.” Glielo aveva detto il capitano. Presero una camionetta, si
imbarcarono su una nave, arrivarono ad Ancona e si separarono: il capitano
a Roma e Desiderato ad aspettare il treno per il Trentino. Lì incontrò un
altro militare, ma li videro i tedeschi e li caricarono su un vagone merci per
la Germania. Sicché questo ragazzo trovò un sistema. “Restiamo vicini al
portellone, che ogni tanto lo aprono per l’aria. Io conosco la tratta della
ferrovia, prima di arrivare al mio paese c’è una curva pericolosa, il treno
rallenta e va a passo d’uomo. Se i tedeschi lasciano aperto, saltiamo giù,
altrimenti, se finiamo nei campi di concentramento, rischiamo la vita.”
Saltarono e se la cavarono così. In quel modo Desiderato è tornato a
casa, da me. Solo che non ci siamo mai sposati, è morto cinque mesi prima
del matrimonio.
E siamo arrivati al 25 gennaio del ’44. Io stavo con mia cugina
Vincenzina e con Giovanni il partigiano, che poi è diventato suo marito.
C’era tanta di quella neve… Vincenzina e Giovanni mi dicono: “Oggi
andiamo a Rovereto a ritirare i mobili perché vogliamo sposarci. Vuoi
venire con noi?”. Lo chiedo anche a Desiderato, che studiava ragioneria e
prendeva lezioni da un professore proprio a Rovereto. Decide di venire con
noi per portare i soldi delle lezioni al professore. Partiamo alle undici e
mezza col carro e arriviamo verso l’una. Ci separiamo. Giovanni e
Vicenzina, sempre col carro, vanno al mobilificio sotto ai portici, aiutati
dalla zia e dal cognato. Ci diamo appuntamento per le tre e mezza ma,
quando arriviamo lì, vediamo capannelli di gente che chiacchiera. Sulla
strada c’è il carro di mobili abbandonato e coperto dalla neve.
“È successo qualcosa?” “È passata una squadra di sei-sette tedeschi e in
mezzo avevano quattro persone: due uomini e due donne.” “Madonna!
Sono loro!”
Mi giro così, per caso, e vedo, a una decina di metri, un fascista del mio
paese. Che aveva fatto la spia. Li avevano portati in carcere tutti e quattro:
Vincenzina e la sua mamma in una cella, Giovanni e il cognato nell’altra.
Vincenzina e gli altri li hanno tenuti rinchiusi a Rovereto, quattro o cinque
giorni, perché poi gli Alleati hanno bombardato il carcere. Il cognato è
rimasto dentro, morto. Giovanni si è salvato sotto le macerie come anche
Vicenzina, perché s’è accucciata in un angolo della cella. La zia aveva una
gamba rotta e l’hanno portata in ospedale. Invece, Vicenzina e Giovanni,
con tutta la gente che era dentro, presunti partigiani, li hanno caricati per
portarli al campo di concentramento. Vicenzina è rimasta nel lager di
Bolzano fino alla fine della guerra, Giovanni è stato lì un po’ di giorni e poi
a Dachau. Sono sopravvissuti entrambi. E per fortuna, perché Vincenzina
era incinta.
Anche a casa mia sono venuti i tedeschi che cercavano i partigiani. Il
pomeriggio, verso le tre, bussarono alla porta. Mia madre aprì e si
presentarono sei tedeschi armati fino ai denti con un’interprete italiana.
“Che volete?” “Cerchiamo Giordani Tosca.” “È mia figlia, che avete da
dirle?” Allora l’interprete mi guarda storto, un po’ di battibecco, mi
ribaltano la camera e sul comodino lei vede la foto del mio ragazzo.
“Cerchiamo anche lui, voi eravate tutti a Rovereto.” M’invento che
Desiderato ora è a Roma, per fare il concorso nelle Ferrovie dello Stato.
Sono tornati dabbasso da mia madre. “Allora, signora, domani faremo un
matrimonio, un battesimo e un funerale.” “Come?” “Sua nipote Vincenzina,
non lo sa? È incinta di due mesi. Domani facciamo il funerale per tutti e tre.
E sua figlia, non la faccia più uscire da questa porta, perché è sorvegliata
giorno e notte.”
E comunque in fabbrica non potevo più andare, era stata bombardata.
Quando le acque si calmarono e il mio fidanzato tornò dal nascondiglio, mi
riferì che il dottor Depetris, un pediatra fascistone al cento per cento,
cercava una ragazza per badare alla sua famiglia.
“Ma sei matto, lavorare per un fascista?”
Ma poi mi convinse, altrimenti sarei finita a lavorare in Germania, per
una fabbrica di munizioni, perché intanto era arrivata una lettera
dall’Ufficio di collocamento. Anzi, fu proprio Depetris a portarmi via quel
giorno, mentre le SS stavano per caricarmi sul camion. Vestito da fascista,
si presentò al generale. “Avrei bisogno di questa ragazza per il mio
ambulatorio.” “La prenda, la prenda pure!” E gridarono con il megafono:
“Giordani Tosca!”. Io afferrai la mia valigia e così me la cavai.
Arrivò il 25 aprile. Era finita la guerra. Fu una grande felicità. Ma se
devo proprio raccontare il momento più bello devo dire che fu il 2 giugno
1946. Io, mia madre e mia sorella votavamo per la prima volta. Mia
mamma ha preso un lenzuolo, l’ha tinto di rosso (con l’aceto che fissa il
colore), si è fatta un vestito per lei, una gonnella per mia sorella, un fiocco
nei capelli per me e un fazzoletto da taschino per mio padre. E così vestiti
abbiamo attraversato il paese: “Te li lì i comunisti che van a votare,”
dicevano i paesani, “quelli non votan mica per il re…”.
Le molte anime della nostra Resistenza
Carlo Smuraglia
Nato ad Ancona il 12 agosto 1923
Partigiano e volontario militare della divisione Cremona
Presidente emerito dell’Anpi
Nella mia vita sono stato partigiano e successivamente militare
volontario nelle divisioni dell’esercito italiano che, dopo la caduta del
fascismo, insieme agli Alleati, risalirono la penisola per liberare il Nord. È,
quest’ultimo, un aspetto tra i meno noti della nostra Resistenza, eppure
importante. Non solo per il contributo fornito alla Liberazione dai volontari
partigiani nel rinnovato esercito italiano, ma anche per l’impegno che vi era
implicito di riscattare l’onore delle nostre forze armate e di promuoverne la
democratizzazione.
Da ragazzo, per la verità, aspiravo a fare tutt’altro. Vinsi il concorso per
la Scuola Normale di Pisa e lì mi trasferii dalla mia città, Ancona. Ero
felice. In Normale si respirava un’aria del tutto particolare, un insieme di
giovani appassionati da studi diversi che trascorrevano le loro notti a
discutere. Seppur con cautela e attenzione, come si faceva all’epoca, perché
eravamo in pieno periodo fascista. E le idee venivano considerate tra le cose
più pericolose.
Eravamo lì perché stavamo cercando qualcosa. C’era quasi un’ansia di
uscire dagli schemi, di costruirci un futuro. In quelle aule si respirava aria di
libertà. Ricordo Francesco Pinardi, un torinese, intelligentissimo.
Discutevamo di tutto, eravamo diventati amici. A un punto del suo percorso
scelse la Resistenza sacrificando gli studi. Tornò a Torino, a combattere per
quello in cui credeva. I fascisti lo fucilarono.
Alcuni professori, le loro biografie, i loro insegnamenti ebbero un forte
impatto sulle nostre scelte di vita. C’erano Delio Cantimori e Cesare
Luporini, lo storico e il filosofo che poi hanno contribuito a costruire un
pezzo importante della storia della cultura italiana, e che godevano tra di
noi della fama di persone indipendenti. Già tantissimo, in epoca fascista.
Tutto avveniva, inoltre, sotto lo sguardo di Giovanni Gentile, il potente
direttore della scuola, una personalità fascista che però si permetteva vedute
liberali e aperte, convinto che nulla fosse più importante del confronto. Per
questo ci lasciava fare.
Gentile però non ignorava le conseguenze a cui quelle nostre discussioni
avrebbero potuto dar vita. Un esempio lo avemmo il primo maggio 1943,
quando Pisa fu inondata di scritte che inneggiavano alla festa dei lavoratori,
cosa vietatissima. Furono sospettati gli operai, ovviamente, ma anche un
gruppo di noi studenti della Normale. Fu così scoperto un nostro piccolo,
innocente, segreto: la scuola chiudeva, irrevocabilmente, alle dieci della
sera. Un gruppo aveva fatto in modo di lasciare sempre aperta una finestra
della cucina per poter rientrare. E stare insieme, anche di notte. Per
discutere, confrontarsi, ma all’occorrenza anche per uscire in città. Fummo
sospesi per sei mesi. “Non è giusto, non ci sono prove,” andammo a
protestare da Gentile. Che ci riammise dopo qualche tempo.
Arrivò poi l’8 settembre. E davanti a tutti si pose l’alternativa tra
l’arruolamento obbligatorio o il rifiuto. La scelta fu abbastanza semplice.
L’Italia si era spaccata e quella Repubblica sociale che si stava costruendo a
Salò era un regime dittatoriale ancora peggiore del precedente. Per me
rifiutare significava però rinunciare alla Normale, che avevo conquistato
con faticoso studio, e che a mio padre era costata non pochi sacrifici
economici. Voleva dire proiettarsi verso l’ignoto. Promisi solennemente a
mio padre che avrei recuperato i tempi di studio perduti e rinunciai ad
arruolarmi.
La prima fase era quella di scomparire, non farsi trovare. Ci fu chi salì in
montagna e chi, come me, chiese ospitalità ai contadini. Mi rifugiai nelle
campagne delle Marche che sapevo essere lontane dalle città principali, in
quel momento da evitare. Ci presentammo in due, forse tre, a casa di alcuni
contadini e chiedemmo loro un giaciglio e un pezzo di pane. Il capofamiglia
ci disse: “Sono d’accordo con quello che state facendo. Ma non posso
aiutarvi: se lo sanno, ci ammazzano tutti e ci bruciano la casa”. Intervenne
la moglie, che non condivideva la sua posizione: “Pensa,” gli disse, “se
fossero i nostri figli ad avere bisogno. E se andassero in una casa a chiedere
aiuto e ricevessero un rifiuto, come quello che stai opponendo tu a questi
ragazzi”. Il contadino si convinse e restammo per qualche giorno lì.
Io avevo cercato di tenere al riparo i genitori dalla mia decisione. Ma in
realtà sapevano. Mia madre era preoccupatissima. Mio padre, che lavorava
nelle Ferrovie dello Stato, aveva conosciuto sulla sua pelle cosa significasse
il regime fascista. Con alcuni colleghi si erano passati in bagno un volantino
antifascista. Lui lo aveva letto e messo da parte. Un ferroviere però aveva
fatto la spia e li aveva denunciati. Mio padre finì per sei mesi in carcere, poi
venne assolto per insufficienza di prove. Quell’episodio, in ogni caso, lo
segnò per il resto della vita.
Io ormai avevo deciso. E più trascorrevano le giornate, più la nostra
coscienza collettiva di partigiani cresceva. Formammo un gruppo, del quale
entrò a far parte un vecchio tipografo, un vero antifascista che aveva
passato gran parte della sua vita in galera, perché considerato pericoloso dal
regime. Ci aveva incontrato nelle campagne e cominciò a indottrinarci. Lui
ci raccontava le sue idee di giustizia sociale, la sua scelta comunista. E
prima ancora che io scegliessi la mia parte, mi regalò la prima tessera del
Partito comunista. Erano tessere clandestine, stampate da un suo amico
tipografo. Proprio a me toccò in sorte la numero uno.
Progressivamente, il gruppo si organizzò, tentò di collegarsi a
formazioni più grandi, ma senza successo. Quindi, finimmo per
organizzarci in forma di Gap (Gruppo di azione patriottica), impegnandoci
per alcuni mesi nella guerra partigiana sulle montagne delle Marche. Non
mi addentro nei particolari, perché non facemmo nulla di eccezionale né di
diverso da tanti altri. È una decisione che nelle prime pagine del mio libro
Con la Costituzione nel cuore (2018) ho motivato così: “Non mi dilungo
sulla esperienza del periodo partigiano perché per me più che la vicenda
specifica di quel periodo (non particolarmente interessante perché non ho
avuto né incarichi di comando, né medaglie, e poi c’è sempre il pericolo del
‘reducismo’) conta il processo di formazione e dunque l’esperienza umana
e personale e la questione delle due scelte (quella di non andare con la
Repubblica sociale e, mesi dopo, quella di arruolarsi nella Cremona).
Diverso è ciò che ho fatto dopo la Liberazione di Ancona, perché si trattò di
un’esperienza del tutto particolare e differente dalle altre, dunque un altro
modo di fare la Resistenza, in un contesto assolutamente inedito”.
Fu per l’appunto mentre eravamo in montagna che ci giunse la notizia
che Ancona era stata liberata il 18 luglio 1944. Potevamo tornare a casa. Ma
subito fummo assaliti da un dubbio, anzi due: nessuno di noi era stato un
capo partigiano, tutti eravamo stati solo dei gregari. Ci sembrava di aver
fatto troppo poco. La seconda questione era, invece, più politica. Sapevamo
che a giorni sarebbe passato dalle nostre zone l’esercito alleato con, nel
mezzo, quelle che i fascisti chiamavano le “divisioni antitaliane”. Era il
residuo di quei pochi soldati che, dopo l’8 settembre, avevano deciso di
stare con Badoglio. Si chiamava Cil, Corpo italiano di liberazione, si
ingrandiva a poco a poco e, comunque, agiva sotto il comando alleato
inglese.
Ci fu una discussione intensa tra noi partigiani. Entrare in un esercito
regolare significava in qualche maniera contraddire i nostri ideali. Ma
altrettanto contraddittorio sarebbe stato rimanere a casa. Allora ci
incontrammo, facemmo delle riunioni. Lo stesso Partito comunista spingeva
verso questa scelta perché avrebbe dato il via a una sorta di
democratizzazione del futuro esercito italiano. Pazienza se il comando
alleato non voleva assegnare a questi battaglioni il titolo di esercito
regolare, tanto che si limitò a definirci sempre solo come “gruppi di
combattimento”.
Alla fine decidemmo di entrare. Non posso dimenticare le lacrime di mia
madre, che mi aveva visto ritornare incolume dalle montagne e non riusciva
ad accettare l’idea che ripartissi in guerra. Con l’arruolamento, ci diedero la
divisa, il rancio, il trattamento. E io, che non avevo mai fatto il soldato,
incontrai la disciplina militare.
Ero un pessimo tiratore. Provavo nei confronti delle armi un odio
istintivo. La cosa era risaputa, anche perché accadde un episodio che
avrebbe potuto avere conseguenze molto serie. Mentre eravamo di
pattuglia, incrociammo un tedesco che, vicino a un paese, correva verso una
cassa piena di quelle bombe a mano terribili che utilizzavano loro. Un mio
commilitone mi mise in mano un mitragliatore. “Sparagli subito, prima che
sia troppo tardi,” mi disse. “Se arriva alla cassa, è finita.” Premetti il
grilletto e sparai una raffica. Nemmeno un colpo, però, andò a segno.
Incredibile, ma lo mancai. A quel punto fu il mio collega a sparare: un
colpo solo con un fucile modello 81. Bastò quello, fummo salvi. Il giorno
dopo il comandante disse, quasi sorridendo: “Facciamo uscire Smuraglia
perché abbiamo scoperto che abbiamo il peggior tiratore scelto della
divisione. Prendiamone atto”.
Il ruolo svolto nella Resistenza da queste divisioni del Corpo italiano di
liberazione fu davvero importante. Perché contribuì a liberare molte città e
perché introdusse alcune misure – come la possibilità, per esempio, di
discutere liberamente nelle ore di riposo – che hanno comunque anticipato
un, sia pur parziale, processo di democratizzazione dell’esercito nel
dopoguerra.
Mi chiedono spesso: “Quando non combattevate, cosa facevate?”. In
quei casi provo a spiegare che c’erano giorni in cui non si poteva fare nulla
perché si era circondati dai fascisti o dai tedeschi e bisognava stare fermi e
nascosti. Ecco, in quei momenti si facevano discussioni infinite. Erano
molto diverse rispetto a quelle a cui mi avevano abituato alla Normale, non
certo perché meno intense: parlavi ore con il contadino del Sud che si era
arruolato, con il ragazzo che nella vita aveva avuto soltanto un’educazione
militare. Fu interessante perché, nonostante le differenze, ci fu una
costruzione collettiva del “dopo”, considerando che molta gente non aveva
mai sperimentato la democrazia. La sfida era cercare di immaginare
qualcosa di totalmente diverso dal fascismo. Una rottura, non la chiusura di
una fase. È per quello che stavamo combattendo.
Le parole della politica però spaventavano, soprattutto le nostre.
Spaventavano gli inglesi, ma anche gli italiani, e venivamo guardati con
grande sospetto. In qualche modo li capimmo. Erano vecchi militari che
non avevano avuto il coraggio di scappare dall’esercito. Si trovavano
davanti ragazzi “comunisti” che potevano stare a casa ma che invece
avevano scelto di andare a combattere. Eravamo visti come marziani,
serpeggiava una certa ostilità. Tanto che ci assegnavano spesso i compiti più
pericolosi: per esempio, venivamo inviati a togliere le mine.
Con il tempo però molte delle diffidenze si sciolsero, i rapporti con
alcuni ufficiali diventarono buoni tanto da poter parlare, in alcuni casi,
quasi di amicizia. Molti anni dopo, quando fui eletto parlamentare con il
Partito comunista, il mio nome finì sul giornale. E uno di quegli ufficiali mi
mandò una lettera: “Io sono quel sottotenente,” mi scrisse, “ti ricordi? Tu
eri il mio radiotelegrafista”, perché io, dopo aver smesso di lavorare con le
mine, avevo il compito di seguire gli ufficiali che comandavano il reparto
con la radio sulle spalle in modo da girargli tempestivamente gli ordini che
arrivavano. “Per me è stato un periodo bellissimo. E anche adesso che la
vita ci divide, perché vedo che tu stai militando in idee politiche diverse,
quello che abbiamo vissuto insieme non potrà dividerci mai. Quando ci
incontreremo, riconosceremo la nostra amicizia, maturata in un momento
così difficile.” Ecco, penso che quella lettera voglia dire tanto, forse tutto,
su cosa fu quel pezzo di storia d’Italia.
Del resto, va ricordato che due importanti formazioni partigiane – la
Brigata Maiella comandata dal socialista Ettore Troilo, e la 28a Brigata
Garibaldi comandata dal comunista Arrigo Boldrini – furono di fatto
riconosciute come aggregate all’8a armata britannica, che delegò loro azioni
di guerra decisive come la battaglia di Brisighella e la Liberazione di
Ravenna.
Devo ancora ricordare, con dolore, l’episodio che funestò la vigilia della
Liberazione di Venezia, a cui ho partecipato. Eravamo alle porte della città
quando un proiettile vagante colpì a morte un nostro capitano, forse quello a
cui eravamo più affezionati perché indifferente al fatto che fossimo
partigiani e non vecchi militari. A consolarci un poco fu solo l’incredibile
spettacolo delle ore successive: i tedeschi che scappavano, gli italiani che
uscivano per strada a riprendersi la loro libertà. La gente si abbracciava,
cantava, fu una liberazione di anime. Ecco. Liberazione, nella mia vita, è
sempre stata sinonimo di felicità.
Ho mantenuto la promessa fatta a mio padre: mi sono laureato in
giurisprudenza e nella vita ho fatto l’avvocato, senza mai rinunciare
all’impegno politico e, da partigiano, all’interno dell’Anpi, di cui sono stato
presidente per più di sei anni.
Oggi possiamo ben dire che la Resistenza antifascista è stata un
movimento popolare, un fenomeno storico complesso e di ampie
dimensioni. Accanto ai partigiani combattenti vi furono l’apporto decisivo
delle donne, il sacrificio degli Internati militari italiani, tutta la “Resistenza
nonviolenta” descritta nel bel libro di Ercole Ongaro con lo stesso titolo, e
infine la ribellione dei militari italiani a Cefalonia e altrove, pagata con la
morte.
Insomma, un grande e complesso fenomeno, anche di maturazione
politica, che incise poi fortemente sui lavori dell’Assemblea costituente e
sulla creazione di una Costituzione molto avanzata e progredita.
A Cefalonia rifiutai la divisa tedesca
Bruno Bertoldi
Nato a Mitteldorf (Austria) il 23 ottobre 1918
Sergente della divisione Acqui
Imi (Internato militare italiano)
Sono nato in un campo di concentramento. E, nel corso della mia vita,
ne ho conosciuti altri sei, dalla Grecia alla Russia. Non ho mai creduto ai
miracoli. Eppure, a quasi centodue anni, sono ancora vivo.
Venni al mondo il 23 ottobre 1918 nel campo di Mitteldorf, in Austria.
Lì deportarono i miei genitori, strappati alla Valsugana, perché a pochi
metri da casa nostra c’era la prima linea delle truppe austroungariche e
dunque i civili davano fastidio. Ci fecero rientrare solo nella primavera del
1919, ma casa nostra ormai non c’era più. Era stata completamente
distrutta.
Al compimento dei diciott’anni, come tutti, mi arruolai. A Merano fui
aggregato alla divisione Acqui perché servivano autisti e io sapevo guidare
le macchine. Fummo imbarcati ad Ancona e arrivammo fino a Patrasso,
dove caricammo uomini per portarli al fronte. Eravamo 11.500 soldati, 530
ufficiali e un generale: nessun aereo, solo fanteria con un reggimento di
artiglieria. Passammo dall’Albania, sostammo davanti al mare bellissimo di
Saranda, che Mussolini volle si chiamasse Porto Edda, come la figlia, e da
lì cominciammo a presidiare le isole ioniche. Ci spingemmo così prima a
Corfù, dove restammo per circa otto mesi, e poi nella primavera del 1942
arrivammo a Cefalonia. La guerra non si sentiva. Ci chiamavano l’Armata
Sagapò, l’Armata dell’amore, perché lì la guerra sembrava lontana: nelle
isole erano rimaste a vivere soltanto persone anziane, donne e bambini. Gli
uomini erano tutti partiti, soldati o partigiani. E infatti ci furono matrimoni,
nacquero bambini, l’occupazione in realtà si era trasformata in un
piacevolissimo incontro. Dal momento in cui mettemmo piede nelle isole
greche, smisi anche di sentir parlare di guerra.
Sembrava una vacanza, fino all’8 settembre 1943. Facevo l’autista e
ogni sera accompagnavo con la jeep il mio generale, Arduino Garelli, a
cena. Lo feci anche quell’8 settembre. Ma, appena usciti dalla mensa, dopo
un centinaio di metri trovammo la strada sbarrata. Si era sparsa la notizia
dell’armistizio e la gente l’aveva chiusa per comunicarci che, ormai,
eravamo considerati degli occupanti. Ma non erano certo gli abitanti di
Cefalonia il pericolo che ci attendeva.
Tra soldati cominciammo a discutere sul da farsi, se restare con i
tedeschi oppure ribellarci. Disarmo forzoso e internamento degli ex alleati
era l’ordine dei nazisti. Ci rifiutammo. Furono giorni di grande tensione,
anche tra noi militari italiani: c’era chi voleva rientrare a casa; qualcuno,
per la verità pochi, voleva restare ancora con Mussolini e i fascisti. Il
generale Gandin promosse anche una specie di referendum e prevalse a
larga maggioranza la linea di non consegnare le armi. Non potevamo fidarci
dei tedeschi.
Una settimana dopo, il 15 settembre, il capitano Renzo Apollonio diede
ordine di affondare due delle motozattere del presidio tedesco. La risposta
fu tremenda. Già il pomeriggio – tra le 14 e le 14.30 – sopra di noi
arrivarono una trentina di bombardieri tedeschi, gli Stuka, e Argostoli in
pochi minuti fu in fiamme. Noi scappammo nelle campagne. Mi arrampicai
fino a Kitra, il paese in cima alla collina. C’era una chiesa e, insieme con un
compagno, salii sul campanile per vedere da dove i tedeschi bombardavano
la città. Volevano sterminarci, l’ordine era stato trasmesso direttamente
dalla Wehrmacht, le forze armate tedesche, pare su indicazione dello stesso
Hitler: dovevano darci una lezione esemplare. Anche perché i tedeschi
temevano che nel Mediterraneo orientale arrivasse la flotta alleata. Le
istruzioni erano chiare, lanciarono anche dei volantini: “A causa
dell’infame e proditorio comportamento, a Cefalonia non devono essere
fatti prigionieri italiani”. Soltanto morti.
Dal 21 settembre cominciarono gli assassinii. I tedeschi fucilarono tutti i
nostri che incrociavano. Sarebbe dovuto toccare anche a me. Una mattina il
generale mi ordinò: “Autista, prendi la macchina che scappiamo”. Io uscii
da una sorta di trincea che mi ero costruito per nascondermi e cominciai a
incamminarmi lungo una stradina per andare a prendere l’auto che avevo
nascosto tra gli ulivi. Pensavo di farcela, ero abbastanza tranquillo e invece,
da un cespuglio, saltò fuori una pattuglia tedesca che mi bloccò. Alzai le
mani: da quel momento ero un prigioniero. I tedeschi erano in tre. Il primo,
davanti, mi teneva la pistola puntata alla schiena. Pensai di voltarmi e
scappare, ma di sicuro mi avrebbero falciato. Gli altri due camminavano un
passo indietro con l’arma a tracolla perché avevano le mani impegnate: uno
portava due cassette di munizioni e l’altro un mortaretto. Da dietro
incitavano: “Ammazzalo!”, ma quello davanti non premette subito il
grilletto. Ebbi l’ispirazione di implorare clemenza nella loro lingua, visto
che la conoscevo bene. Lui, stupito, esitò: mi aveva riconosciuto. Era un
bolzanino che come tanti altri sudtirolesi si era arruolato nella Wehrmacht.
Avevamo frequentato insieme il corso di allievi sottufficiali, si chiamava
Koffler. Lui aveva la faccia tutta sporca di terra e per questo non avevo
capito chi fosse.
“Da dove vieni?”
“Trentino, tirolese.”
“Sei Bruno tu, brutto porco italiano!” finse di imprecare, dandomi due
calci nel sedere. Poi sottovoce: “Scappa!”.
Scappai più veloce che potevo. Non si è mai saputo il numero preciso
dei soldati italiani trucidati a Cefalonia perché avevano opposto le armi ai
nazisti: certamente non meno di 1700. Il mio destino invece era quello di
diventare un prigioniero di guerra. Corsi per sei, sette chilometri fino a
Kokolata, dove bussai a casa del medico del paese, Spiros. Gli raccontai
quello che era successo e la sua famiglia non ebbe alcuna esitazione. Mi
dissero subito: “Butta via la divisa, stai qui con noi”. Fui nascosto in uno
scantinato, mi prepararono la branda con grande cura e lì restai per una
decina di giorni. Una mattina mi portarono, come ogni giorno, da mangiare
e mi raccontarono: “Bruno, guarda che sono passati i tedeschi e hanno
messo dei cartelli: se gli italiani nascosti non si presentano, bruciano il
paese”. “Greco,” gli dissi subito, “preparami la divisa: domani mi vesto da
soldato italiano, vado ad Argostoli e mi presento al comando tedesco.” Il
greco provò a farmi cambiare idea, volevano fare la loro parte, mi offrirono
di restare. Ma io avevo deciso: “Dammi la divisa”. Erano già trascorsi una
decina di giorni, le cose si erano calmate, e confidavo che non mi avrebbero
fucilato.
Arrivai così, vestito da militare italiano, nella piazza di Argostoli che nel
frattempo era stata completamente distrutta dai bombardamenti. Vidi un
ufficiale, in divisa tedesca, che mi si avvicinava. Lo riconobbi: era il
capitano Renzo Apollonio, proprio lui. “Che ci fai qui?” mi chiese. “Mi
presento,” gli risposi senza tentennamenti. “Ti fucileranno,” mi disse, con
gli occhi spaventati. “Non credo.” Fu lui a indicarmi la strada per
raggiungere il comando tedesco.
“Sono un soldato italiano,” dissi alla sentinella di guardia che, dopo
avermi regalato uno sguardo di disprezzo, mi fece entrare andando subito a
chiamare i suoi superiori. Per prima cosa mi chiesero chi mi avesse
nascosto e, naturalmente, mentii: dissi di essere stato in campagna,
guardandomi bene dal raccontare di Spiros e della sua straordinaria
famiglia. Mi presero e mi portarono in un camerone, che già conoscevo
perché era la stanza che noi, prima dell’attacco tedesco, usavamo per le
riunioni. Non ero solo. Eravamo una trentina e i tedeschi ci chiesero di
mettere la divisa tedesca. Io rifiutai: ero un soldato italiano e di guerra non
volevo più sentir parlare. Insistettero per giorni: “Guarda che se non lo fai
andrai incontro a qualcosa di brutto,” mi spiegarono. Non ci davano da
mangiare, ci riempivano di botte, ma non avrebbero mai potuto
convincermi. Io, le divise, non volevo più vederle.
Fu così che un giorno mi mandarono al porto, mi misero su una nave e
mi condussero fino ad Atene, dove restai per sette giorni in un campo di
concentramento. La richiesta era sempre la stessa: prendere la divisa
tedesca. La mia risposta restò identica: no.
Ci spostarono ancora. Con un interminabile viaggio ferroviario, rinchiusi
nei carri merci, ci portarono fino a Leopoli, capoluogo dell’Ucraina
occidentale, in un campo di concentramento dove non c’erano nemmeno le
baracche. Era il novembre del 1943. Si gelava. Ci restammo per venti
giorni.
Mi accorsi che tutte le mattine veniva un graduato tedesco, prendeva un
certo numero di prigionieri – c’erano greci, russi, spagnoli –, li portava
fuori. E quelli non tornavano più. Dissi ad alcuni italiani, con cui avevo
fatto amicizia: “La situazione è brutta, un giorno o l’altro tocca anche a
noi”. Dovevamo andare via.
Il colpo di fortuna fu che arrivò un altro ufficiale tedesco e chiese a tutti:
“Chi di voi se ne intende di motori e di automobili?”. Mi feci avanti e, dopo
di me, anche i miei amici fecero lo stesso. Fu una buona idea.
La mattina successiva ci caricarono su un camion e ci accompagnarono
in stazione. Montammo poi su un treno e soltanto allora chiesi: “Dove
andiamo?”. “In Russia.”
Altre lunghissime giornate di viaggio in carro merci. Ci portarono a
Minsk, la capitale della Bielorussia. Lavoravamo in fabbrica, smontavamo
macchine industriali che venivano poi portate via, probabilmente in
Germania. Ci comandava un maresciallo che aveva avuto ordine,
realizzammo dopo, di fucilarci a lavoro ultimato. Aveva capito però che la
guerra era ormai persa. E così ebbe un sussulto di umanità, forse perché
aveva una famiglia e due bambini di cui ci parlava spesso. Così quando
terminammo di smontare l’ultima macchina e, quindi, per noi la fine era
vicina, ci chiamò e di nascosto ci offrì una via di scampo: “Stanotte fingo di
dimenticarmi di sbarrare la porta della vostra baracca. Voi se volete salite
sull’ultimo vagone del treno, è vuoto. A vostro rischio e pericolo”.
Il treno partì, era notte, e non appena il vagone ebbe un rallentamento
seguimmo il suo consiglio. Saltammo giù dalla carrozza: eravamo una
trentina, tedeschi, polacchi, russi e noi quattro italiani. Loro conoscevano la
lingua e riuscirono a dileguarsi con più facilità. Noi camminammo per
giorni nella steppa senza una meta, fin quando incrociammo dei partigiani
polacchi. Ci riconobbero subito come prigionieri italiani, il che era
pericoloso perché italiani per loro voleva dire Mussolini. Ma si convinsero
che eravamo disertori antifascisti e il giorno dopo ci consegnarono
all’Armata rossa. I russi, infatti, avevano preso il controllo di tutto quel
territorio. E non mancarono di sfotterci: “Ah, italianski. Chitarra,
maccheroni e chicchirichì…”. Chitarra e maccheroni, d’accordo: ma perché
“chicchirichì”?
Il trattamento da prigionieri sotto i russi non cambiò, anzi, peggiorò. Ci
portarono in un nuovo campo di concentramento. A comandarlo c’erano
militari ma anche un nucleo di italiani diventati comunisti. Anche loro,
com’era successo con i tedeschi a Cefalonia, ci chiesero di arruolarci.
Promisero che ci avrebbero liberati e trattati come soldati. Ma anche in
questo caso rifiutammo. Io non volevo più divise e Stalin non ci sembrava
poi così diverso da Hitler. Il nostro destino, probabilmente, era segnato,
qualsiasi scelta avessimo fatto. Ma era più dignitoso morire da uomini
liberi. Sicché i comunisti italiani non ebbero alcuno scrupolo a trattarci
come gli altri prigionieri. Solo mi tolsero quella curiosità: “Perché ci
chiamano Chicchirichì?”. “Perché Mussolini combatté sul fronte come
bersagliere, nella Prima guerra mondiale, e portava le penne sul cappello.
Come i galli…”
La nostra esperienza a Minsk non durò molto. Poco dopo ci spostarono
ancora: prima a Mosca, poi a Tambov, nella Russia sud-occidentale. Lungo
il tragitto uno dei miei amici, Bulgarelli, non ce la fece. “Abbandonatemi
qui,” ci disse. “Sarei soltanto un peso per voi.” Lo accontentammo perché,
purtroppo, aveva ragione. Non potevamo più fare nulla per lui. La legge
della steppa era quella: quando un compagno non ce la faceva bisognava
continuare. E tirare il grilletto. A Mosca arrivammo in tre. Ma a Tambov –
dove giungemmo su un altro carro bestiame – ci aspettava l’apocalisse. Nei
primi tre mesi sopravvivemmo in trecentocinquanta su quattromila
prigionieri del campo. Pidocchi, tifo petecchiale, dissenteria, ne morivano
sette-otto tutte le notti. Io ero il capobaracca. Dormivamo in costruzioni
scavate sottoterra, con un oblò sul tetto per far passare la luce del sole quel
tanto che bastava per rendersi conto che era mattina, cioè l’ora di andare a
lavorare. C’erano letti a castello, eravamo in tre per ogni piano, con
un’unica coperta: a turno, uno dormiva sotto e gli altri due si scaldavano
con il fiato. Il freddo entrava nelle ossa, non c’erano lampadine, luce,
niente, soltanto il sole che filtrava da quell’oblò. Al mattino passava un
russo con un gancio in mano – “Skolko caput?” –, e io da capobaracca
avevo il compito di indicargli i morti. Piantava il gancio in quei corpi senza
vita e li portava via.
Quando restammo in pochi decisero di chiudere il campo. Ci presero, ci
misero sul treno e ci trasferirono lontanissimo, nei pressi di Tashkent, la
capitale dell’Uzbekistan, a lavorare il cotone. Abbiamo piantato, zappato
per settimane. Per ottenere un pezzo di pane riempivamo sacchi di juta con
batuffoli di cotone che ogni giorno venivano pesati. Se non erano
abbastanza, niente pane. Accadeva spesso. E così per sopravvivere bevevo
acqua delle pozzanghere e mangiavo rane vive. Ne ho mangiate anche dieci
in un giorno, per non morire di fame.
Poi arrivò il 13 ottobre 1945. Io e i miei compagni vedemmo
all’orizzonte un uomo che arrivava a cavallo. Sembrava di essere in
un’isola nel mezzo dell’oceano. L’orizzonte era sempre vuoto, soltanto
campagna, campagna e ancora campagna. Quel cavallo sembrò un
miraggio, una visione. Non lo era. Era reale, tanto che a mano a mano che si
avvicinava sentivamo una voce che gridava: “Italianski, italianski, andate a
casa”.
Avevamo perso ormai ogni speranza, nel senso che da tempo non era più
possibile nemmeno immaginare un futuro. Aspettavo soltanto il mio
momento e ogni mattina mi meravigliavo che non fosse ancora arrivato.
Avevo ventotto anni, pesavo quaranta chili, in quei tre anni trascorsi nei
campi di concentramento avevo visto più morti che vivi. All’inizio, quando
qualche compagno moriva, ci facevano scavare le fosse. Dopo, nemmeno
quello: “Non perdete tempo, un morto è un numero e basta,” ci diceva il
capo, prima di bruciarli. Così, aspettavo soltanto le fiamme.
Ci portarono in stazione e ci misero su un treno. Cominciava un viaggio
infinito dall’Uzbekistan verso l’Europa. Sessanta giorni, durò quel viaggio.
Arrivammo a Vienna il 22 dicembre 1945, ridotti a larve umane. Alla
stazione di Vienna, occupata dai quattro belligeranti che avevano vinto la
guerra (un pezzo ai russi, uno agli americani, uno ai francesi e uno agli
inglesi), chiesero agli americani di occuparsi di noi: “C’è un carro di
prigionieri italiani in arrivo dalla Russia,” annunciarono.
Non immaginavano quello che avrebbero visto di lì a poco. Quando
aprirono il portellone del treno si misero le mani nei capelli, qualcuno
pianse per l’orrore. Facevamo paura. Io non ero più in grado di stare in
piedi, le gambe non reggevano e, come le mie, quelle dei compagni.
Eravamo stati, dopo tutto quello che ci era successo, per due mesi senza
lavarci, eravamo pieni di pidocchi, sembravamo delle bestie. Anzi, molto
peggio delle bestie. Gli americani chiusero il carro e ci proibirono di
scendere. Dopo poche ore arrivò una commissione medica accompagnata
da soldati con le tute bianche. Portavano una bombola sulla schiena. Ci
tapparono gli occhi, le orecchie e la bocca con dei cerotti, ordinandoci di
respirare soltanto con il naso. Da quelle bombole cominciarono a sparare
Ddt su di noi, per ammazzare pidocchi, vermi e tutto quel carico di morte e
orrore che ci portavamo dietro. Noi restammo accovacciati in un angolo,
perché non riuscivamo a stare in piedi, il Ddt ci faceva il solletico.
Aspettammo ancora qualche ora: i soldati finirono il loro lavoro, i medici
analizzarono le uova dei pidocchi per capire se fossero vivi o morti.
Soltanto quando si assicurarono che non ce n’erano più, ci tirarono giù.
Distesero per terra dei teli, delle tende, e in un piazzale che si trovava lì,
davanti ai binari, arrivarono camion carichi di roba da mangiare: carne,
minestra, cioccolata, sigarette, pane bianco; buttarono tutto in mezzo al
campo e si poteva mangiare quel che si voleva. Ho visto morire persone,
quella mattina, per quanto hanno mangiato. Altri invece prendevano un
pezzo di pane, lo accarezzavano, ci parlavano, senza riuscire a mangiarlo.
Impazziti. Ci diedero poi dei vestiti nuovi, visto che i nostri erano pieni di
Ddt.
Arrivai alla stazione di Castelnuovo in Valsugana quando era già buio,
alla vigilia di Natale. La neve era alta, ci affondai e subito svenni. Il mio
ultimo colpo di fortuna è stato il capostazione uscito dall’osteria che venne
a dare un’occhiata e mi raccolse.
A questo punto credo proprio di poterlo dire: rifiutandomi di indossare a
Cefalonia la divisa tedesca, eccome se ho compiuto anch’io la mia
Resistenza antifascista!
C’ero anch’io fra i 44 eroi di Unterlüss
Michele Montagano
Nato a Casacalenda (Campobasso) il 27 ottobre 1921
Ufficiale della divisione Acqui e Imi (Internato militare italiano)
“Signor capitano, io sto dall’altra parte.”
“Michele, che stai dicendo?”
“Tu vai, non ti preoccupare, che di eroe in famiglia ce ne basta uno.”
“Ma io non ti posso lasciare, sono tuo padre!”
“Papà, non fare il fesso. Tu hai una moglie e degli altri figli da crescere.
Hai fatto bene a firmare. Ma mi conosci, io quella divisa non la indosserò.”
Mi è toccato girare otto diversi campi di concentramento, fra il ’43 e il
’45, da Internato militare italiano. E in uno di questi la sorte ha voluto che
incontrassi il capitano Montagano, cioè mio padre, ufficiale dell’esercito
come me. Solo che lui alloggiava nella parte del lager destinata ai
centoquarantacinque optanti, che avevano già deciso di arruolarsi sotto i
tedeschi. Io invece stavo nelle baracche con gli altri, i quasi duemila non
optanti, cioè quelli che risposero di no. Ci salutammo senza rancore. Con
papà avevo scherzato sul mio eroismo, ma venne poi il momento in cui fui
chiamato a darne prova: avevo giurato fedeltà all’esercito italiano, non
all’alleanza fra Hitler e Mussolini.
E pensare che da ragazzo ero stato mussoliniano, anche se non posso
dire fascista perché di politica non ne capivo nulla. Come molti giovani mi
aveva affascinato quell’uomo che sembrava avere una luce di scena
costantemente puntata su di sé. Quando si affacciava al balcone e parlava,
trascinava e, lo ammetto, ne venivo ammaliato.
Per seguire Mussolini, quando avevo diciott’anni mi arruolai
nell’esercito italiano come “volontario universitario”: avevo appena finito
la scuola superiore e scelsi di prendere le armi. Non avevo idea di cosa mi
aspettava. Sapevo soltanto che avrei fatto il corso da sergente a Napoli, poi
fui mandato sei o sette mesi in Grecia, a Corfù, nella divisione Acqui.
Questo molto prima dell’8 settembre 1943 e quindi dell’eccidio di
Cefalonia. Nel 1942 ero di nuovo in Italia per frequentare a Spoleto il corso
da ufficiale. Ho giurato sulla bandiera di Garibaldi prima di essere spedito a
fare la guardia di frontiera in Slovenia, tra Gorizia e Lubiana. La caduta del
fascismo mi sorprese lì.
In Grecia per la verità mi ero già reso conto che con Mussolini avevo
preso un grande abbaglio. Vivevo a braccetto con i soldati figli del popolo
che non sapevano neanche mettere una firma per scrivere alle loro famiglie
dal fronte. Venivano da me e mi dicevano: “Sergente, mi manda un bacio a
mia moglie?”. Divenni socialista, ma non pensai nemmeno per un istante di
poter essere considerato un traditore.
Quando l’8 settembre mi sorprese in Slovenia, l’infatuazione per
Mussolini era definitivamente dimenticata. Mi misi in cammino per
rientrare in Italia, non vedevo l’ora di tornare a casa, quando venni
intercettato dai tedeschi. Non provai nemmeno a fuggire, altrimenti mi
avrebbero ammazzato. Mi presero prigioniero insieme ad alcuni amici con i
quali avevo cominciato il viaggio. Ci portarono prima a Trieste e lì ci
caricarono su dei carri bestiame diretti in Polonia. Il treno partiva, e io feci
in tempo a scrivere un bigliettino e a gettarlo sul marciapiede della stazione.
C’era scritto: “La mia coscienza di italiano è integra, avvisate famiglia, viva
l’Italia!”. Un’anima gentile lo raccolse e trovò il modo di recapitarlo a mio
zio. Oggi quel bigliettino è conservato a Roma nel Museo “Vite di Imi”, in
via Labicana.
Quando lo racconto, oggi, pensano sia matto. Ma la cosa più terribile di
quegli anni non furono i campi, ma i viaggi. Perché nel campo ti danno
almeno un posto, un letto a castello. Mentre nei carri bestiame, per giorni,
non c’è nemmeno quello: resti in piedi per quindici-diciotto ore, pronto a
menare le mani soltanto per passare qualche minuto accovacciato con
decine di persone sopra di te. Eravamo trattati peggio delle bestie: la sera,
dopo averci picchiati, umiliati, torturati e uccisi, quei tedeschi tornavano a
casa dove avevano uccellini e cagnolini da curare. Per loro eravamo
soltanto un lavoro. Negandoci il riconoscimento di prigionieri militari,
eravamo sottratti alle ispezioni della Croce Rossa. Da semplici internati,
nessuno poteva controllare le vessazioni a cui eravamo sottoposti. Sto
parlando della sorte toccata a seicentomila militari italiani, cinquantamila
dei quali morirono in quei campi.
Fu in Polonia che ritrovai mio padre, preso anche lui mentre combatteva.
Pur di salvarsi aveva deciso di passare con i tedeschi. In una specie di
giornale – di quelli che giravano per i campi – aveva pubblicato un
annuncio: “Cerco mio figlio”. Lo lessi, capii che era lui. E andai da un
comando tedesco con quel foglio in mano. Per la prima volta sentii dire a
qualcuno “ja” e non “nein”. Speravano che papà mi convincesse e me lo
fecero incontrare. Lo abbracciai. E gli dissi l’unica cosa che potevo:
“Signor capitano, io sto dall’altra parte”. L’esito della conversazione, lo
sapete già. E non me ne sono mai pentito.
Fui spedito fino a Tarnopol, in Ucraina, poi di nuovo in Polonia, a
Częstochowa. Vi risparmio gli altri passaggi al termine dei quali fui
deportato in Germania. A Dedelstorf ci comunicarono che non eravamo più
ufficiali ma solo normali lavoratori. Cioè schiavi.
Ci caricarono sull’ennesimo carro bestiame e ci accompagnarono fino a
un campo di aviazione ormai in disuso, in Bassa Sassonia, a Unterlüss.
Doveva servire come “civetta” per attirare i bombardamenti degli Alleati e
fare in modo, quindi, che non attaccassero basi tedesche ancora in funzione.
Ma a Unterlüss ci rifiutammo di lavorare: eravamo ufficiali dell’esercito
italiano e non potevamo accettare ordini dai tedeschi. Insistettero a lungo e
con i loro modi, ma dopo sei giorni consecutivi che ci opponevamo furono
molto chiari: “Se continuate in questo modo, arriva la Gestapo e vi fa
fuori”. E così stava per accadere. Una mattina si presentarono alla pista gli
agenti della Gestapo. Presero ventuno prigionieri dei nostri e annunciarono:
“Questi non li rivedrete più”. Li avevano scelti a caso, come si fa nelle
decimazioni. Erano pronti a giustiziarli. Fu allora che, senza esserci prima
accordati, senza nemmeno conoscerci, in quarantaquattro facemmo un
passo avanti: “Se dovete uccidere quei nostri compagni, uccidete prima noi.
Tanto con voi tedeschi non passeremo mai”.
Ci ascoltarono. Ci presero e ci misero contro un muro, pronti a fucilarci.
Ci lasciarono lì per diverse, interminabili ore. La Gestapo era impaziente di
farla finita, cioè di spararci. Ma i tedeschi che gestivano i lavori nel campo
li fermarono: “Queste sono ottantotto braccia che possiamo sfruttare, se li
uccidiamo non ci serviranno più a nulla”. Fu in quel momento che capii che
quella guerra l’avremmo vinta. Non con le armi. Ma con una piccola,
grande parola: no. E mi fa piacere di essere ricordato, da allora, fra i
quarantaquattro eroi di Unterlüss.
Purtroppo di compagni d’arme giustiziati avrei dovuto vederne ancora
molti, prima della Liberazione. Si conviveva con i pidocchi, le malattie, con
le bastonate e le botte, dalla mattina alla sera. Se non facevi niente, ti
picchiavano. Se lavoravi, ti picchiavano. Non avevamo il tempo nemmeno
di avere paura. La notte era il momento più difficile. Non si poteva mai
dormire da soli, perché venivano a rubarti tutto. Con me c’era Gino, un
amico, eravamo come fratelli. Alla sera ci legavamo, io mi mettevo con la
testa vicino ai suoi piedi, e lui con la sua attaccata ai miei. Io proteggevo le
sue scarpe e lui le mie. Le scarpe erano la prima cosa che ti rubavano. Ed
era anche il bene più prezioso. Camminare nella neve senza scarpe
significava morire. A me non è successo, ma in quei lunghi mesi mi
ammalai di tubercolosi.
Dopo essere passato anche da Wietzendorf, l’ultimo periodo di prigionia
mi ha riservato anche qualche gioia inaspettata. Avvenne nel lager di
Sandbostel, dove mi trovai accanto il fior fiore degli ufficiali italiani che si
erano rifiutati di firmare l’arruolamento: professori universitari, intellettuali
che, passando lì ore e ore senza poter fare nulla, trascorrevano il tempo a
discutere, a confrontarsi. Le mie prime lezioni universitarie le ho ascoltate
in quel campo di concentramento tedesco. Sotto di me, nei giacigli su
doppia fila rialzata, dormiva Alessandro Natta, futuro segretario del Pci.
Uno che era in grado di parlarti in latino come in italiano. C’era Giovanni
Guareschi, che poi divenne un grande scrittore. C’era Giuseppe Lazzati, in
seguito rettore dell’Università Cattolica di Milano. C’erano il disegnatore
Giuseppe Novello e il poeta Roberto Rebora. Fu lì a Sandbostel che,
declamando Shakespeare davanti agli altri prigionieri, Gianrico Tedeschi
rivelò il talento che avrebbe fatto di lui un grande attore. Ma c’erano anche
degli ingegneri che riuscirono a compiere un miracolo: costruirono dal nulla
una radio, rubando non so bene come delle valvole, delle pile e altri
marchingegni, perfino un pezzo di bicicletta sottratta a un tedesco.
Battezzammo la nostra radio Caterina, ancora oggi è conservata nel Museo
nazionale dell’Internamento a Padova. Grazie a Caterina, che intercettava le
frequenze di Radio Londra, riuscivamo a sapere prima dei tedeschi cosa
avveniva in Europa. Resistette a decine di perquisizioni. Fu il nostro
segreto. Non riuscirono mai a scovarla perché ogni mattina gli ingegneri la
smembravano e poi, alla sera, era rimontata e funzionante.
E poi arrivarono gli americani. Fummo liberati il 9 aprile. Gianrico
Tedeschi compose una canzoncina per festeggiare le scatole di carne
conservata in gelatina recate in dono da questi militari. Per venti mesi
avevamo mangiato quasi solo patate, e in scarsa quantità.
Non eravamo più prigionieri ma siamo stati gli ultimi a rientrare in
Italia. Io sono riuscito a tornare a casa, in Molise, solo nel settembre del
1945. Il momento più bello è stato quando, venendo dal Brennero, ho visto
il blu del Lago di Garda e l’azzurro del cielo. La sensazione indimenticabile
è stato invece il primo bacio di mia madre, quando varcai la porta di casa.
Trovai tutto cambiato. Mamma era diventata magra e, improvvisamente,
molto più vecchia. I miei cuginetti avevano le facce scavate dalla fame
come i ragazzi con cui avevo vissuto nei campi. Le ragazze ballavano con
gli americani quei balli strani, passavano sotto le gambe e si facevano
lanciare per aria. Noi eravamo abituati al tango, al valzer, e invece ho
trovato il boogie-woogie, un tormento. Anche perché non riuscivo proprio a
capirlo: l’unico senso del ballo era stringersi a una donna. Che senso aveva
lanciarla per aria?
A proposito di lanci. Quando rientrai in Italia, incontrai mio zio che
viveva a Trieste. Mi abbracciò. E mi mise tra le mani il bigliettino che
avevo lanciato dal treno partendo da lì: “L’ho conservato come fosse oro.
Ma ora puoi tenerlo tu”.
Da allora fino ad oggi, che sto per compiere cento anni, non ho smesso
di impegnarmi nell’Anrp: Associazione nazionale reduci dalla prigionia,
dall’internamento, dalla guerra di Liberazione e loro familiari.
Mi resta l’amarezza per quella fucilazione ingiusta
Sergio Dallatana
Nato a Parma il 29 dicembre 1924
47a Brigata Garibaldi distaccamento Zinelli e in seguito
staffetta di collegamento con la missione inglese
Nome di battaglia “Mario”
Non rinnego la mia scelta partigiana, figuriamoci, e in vecchiaia sono
riuscito a far pace anche con i compagni che allora mi delusero, per via di
quel processo stalinista al comandante Juan. Oggi dobbiamo raccontarlo, ai
ragazzi, quant’è stata dura liberarci della dittatura, quanto è importante
rimanere vigili nell’antifascismo. Riguardo l’unica foto dei miei diciotto
anni, in bianco e nero, ma il fazzoletto al collo era rosso. Sapevo che
sarebbe finita sulla mia tomba, se non fossi tornato. Nessuna amarezza,
nessuna delusione successiva hanno potuto farmi dubitare di quella scelta.
Orfano di padre a sei anni, addio agli studi, son dovuto entrare alle
Officine Reggiane da operaio, facendo su e giù fra la mia città, Parma, e
Reggio Emilia. Erano una fabbrica strategica, le Reggiane: costruivamo il
cacciabombardiere monoelica Re.2005 “Sagittario”, il meglio che ci fosse
all’epoca. Lavoravo in attrezzeria e non avevo una vera coscienza politica.
Nella primavera del 1943 ricordo che arrivò nelle Officine la polizia
fascista in forze. Chiedevano a tutti nome e cognome. Controllarono le
schede di ognuno e cominciarono a caricare gente. Ne presero tanti da
riempire un pullman. Anche il mio capo fu arrestato: “Ci risulta che lei
abbia nascosto in tasca dei documenti,” gli dissero. E lui: “Figuriamoci, ma
lo sa quanti passano di qui e ti lasciano da leggere dei documenti”. “Sì, ma
lei ha messo in tasca il giornale ‘l’Unità’,” lo zittirono, intanto che lo
portavano via.
Quella scena mi aiutò a chiarirmi le idee. Ma nel frattempo mi era giunta
la chiamata di leva per il servizio militare in aeronautica, a Roma. Fu lì che
mi sorprese l’8 settembre, cioè la necessità, come tutti, di fare una prima
scelta. Andare con i tedeschi o disertare? Non ebbi molti dubbi: tornai in
treno a Parma, evitando di andare a casa perché correvo il rischio di essere
arrestato. Mi ospitarono per un po’ dei parenti a Felino, il paese della mia
famiglia, dove avevo fatto le scuole elementari. Ma si venne a sapere che i
fascisti bruciavano le case di chi aiutava i disertori e allora rientrai a Parma
dove, neanche due ore dopo, fui arrestato. Mi portarono così a Palazzo
Rolli, il comando delle SS, di fronte al Petitot, tristemente ribattezzato “la
casa delle torture”. Di lì passavano i prigionieri che dovevano essere
giustiziati o deportati nei campi di concentramento. Non ebbi subito la
percezione esatta del pericolo. Capii soltanto quando sentii urlare qualcuno,
all’interno, mentre mi lavavo: “Dov’è il prigioniero?”. E il prigioniero ero
io. Sembravo spacciato, e invece tra i miei carcerieri c’era un vecchio
amico, un compagno di giochi dell’infanzia. Fu lui ad aiutarmi a scappare,
scavalcando il muro di cinta. A quel punto avevo però soltanto una
possibilità: la montagna. Andare a combattere con i partigiani.
Era una sera con una nebbia terribile, dove potevo nascondermi? C’era
la guerra, il coprifuoco, erano sbarrate perfino le chiese. Ebbi un’intuizione:
entrai in una casa di tolleranza, le prostitute erano le uniche, pensai, che non
mi avrebbero chiuso la porta. Lì incontrai il fratello di un mio amico che mi
diede rifugio per un paio di giorni. Prima di partire passai soltanto a salutare
mia madre. Raggiunsi la 47a Brigata Garibaldi, distaccamento Zinelli. Il
mio comandante era il mitico Juan. Io non conoscevo le armi, se non per
l’addestramento che avevo ricevuto in aeronautica. E, per lo meno al
principio, andò bene così. Non ci furono da compiere azioni militari
importanti. Più che altro sabotaggi, si facevano saltare i ponti. Il nostro
compito era tenere occupati i tedeschi.
Nessuno portava il proprio vero nome, sarebbe stato troppo pericoloso,
se finivi per essere catturato e torturato era difficile non parlare. Nonostante
vivessimo fianco a fianco – dormivamo spesso abbracciati per sentire meno
freddo –, bisognava ignorare come si chiamassero e da dove venissero i
nostri compagni. Avevamo imparato subito che era meglio non chiedere
nulla. Tiravamo a indovinare provenienza e storie personali. Il dialetto,
l’inflessione della parlata, i vocaboli utilizzati ci consentivano di intuire la
zona, perfino la provincia, molte volte la classe sociale di appartenenza.
Questa assenza di passato ci rendeva tutti uguali. In pianura ci
aspettavano dimore diverse, eravamo figli di contadini e di notai, la madre
di uno avrebbe potuto fare la cameriera a casa di un altro, ma lassù non
importava, eravamo solo giovani dal cuore coraggioso, sognatori, che
credevano davvero in un mondo migliore, alla costruzione del quale, di
questo tutti eravamo convinti, avremmo contribuito anche con il nostro
sangue.
Il comandante Juan, che solo anni dopo ho scoperto si chiamava Gianni
Di Mattei, era un trentenne di indole ribelle evaso dal carcere di Parma
dopo il bombardamento degli Alleati. Impulsivo ma autorevole, era
soprattutto un grande esperto di cose militari. Fu nella zona di Scurano,
sopra Parma, che nell’ottobre del 1944 ci trovammo di fronte i tedeschi. Dal
comando della Brigata Garibaldi venne l’ordine di acquattarci in una certa
posizione. Ma Juan ci fece ritirare per poi sparare dal basso verso l’alto
addosso ai nazisti. Negli scontri che seguirono persero la vita sette
partigiani. Il comando prese male quella disobbedienza. E siccome c’era già
stato un altro screzio per via della requisizione di viveri in un paese, Juan fu
convocato con una scusa. Fu sottoposto a un processo sommario e
giustiziato. A premere il grilletto fu un certo Tom che, qualche settimana
dopo, si scoprì essere un infiltrato nazista. Io ero furibondo, non potevo
accettare l’esito di quel processo stalinista. Mi ritrovai solo e senza brigata.
Andai col prete di Corniglio a scavare e recuperare il corpo di Juan,
malamente sepolto in montagna. Lo portammo nel cimitero di Vairo. E
allora quel prete, che mi conosceva bene e si fidava di me, mi segnalò al
comando alleato. Così potei continuare la mia lotta partigiana diventando la
staffetta del maggiore Charles Holland, responsabile della missione inglese.
Insieme a lui operava un sergente americano, si occupavano dei cosiddetti
lanci: l’invio, cioè, delle armi paracadutate da distribuire ai partigiani. Il
segnale arrivava attraverso le trasmissioni della sera di Radio Londra che io
andavo ad ascoltare in casa di una famiglia. Si fornivano due messaggi, uno
negativo e uno positivo. Per giorni si sentiva il messaggio negativo, “Le
scarpe sono rotte”, e questo significava che il lancio era prossimo. Nel
giorno in cui doveva avvenire, il messaggio non veniva più riprodotto. E
così c’era da correre nel luogo indicato, accendere il fuoco. E aspettare.
In quegli anni mi è successo più volte di avere paura. Più che altro di
pensare che la morte fosse una possibilità molto concreta, quasi inevitabile.
A Corniglio mi è capitato anche di finire in mezzo a un rastrellamento.
Sparavano da tutte le parti, sentivamo fischiare le pallottole dei soldati di
Hitler.
Il nostro gruppo era composto da nove partigiani. E con noi c’era anche
un prigioniero tedesco delle SS, biondo, senza barba e di pochissime parole.
Uno dei nostri compagni che conosceva bene la zona ci portò in un posto
sicuro. Arrivammo a Ballone dove incontrammo degli altri partigiani. Uno
di loro pretendeva di fucilare il tedesco. “Perché?” gli chiese il nostro
comandante Gallo. “Perché loro fanno così con noi!” “Bene,” gli rispose
Gallo. “Allora se loro fanno così con noi, te o vai a casa o vai con loro.
Tieni presente che se davvero vuoi fucilare lui, prima devi fucilare me. Hai
capito?”
Lo risparmiarono, e questo ci salvò la vita. Ripresa la strada della
montagna, cademmo in un’imboscata tedesca. Tre dei nostri morirono,
freddati da una raffica di mitragliatrice. Eravamo bloccati, ma per fortuna
fummo coperti da un banco di nebbia. Avrebbero potuto spararci alla cieca
ma evitarono di farlo perché sapevano che avevamo un prigioniero e
temevano di colpirlo.
Fuggimmo noi e fuggì anche lui. Nel dopoguerra quel prigioniero
tedesco si mise in contatto con Gallo e gli raccontò che aveva raggiunto il
comando delle SS e aveva chiesto di non fare ulteriori rappresaglie: “Mi
hanno trattato bene,” disse. E noi restammo vivi.
Arrivò così il 23 aprile 1945. Dovevamo liberare Felino, dove erano
asserragliati tedeschi e fascisti in gran numero, mentre noi eravamo solo in
cinque. L’unica era fingere. Mandammo a dire al parroco che il paese era
accerchiato dai partigiani, pronti a spargere il sangue se non si fossero
arresi. Così se ne andarono e noi entrammo, quei pochi che eravamo, a
Felino. Da solo occupai l’ospedale allestito nella mia vecchia scuola
elementare. Ero stanco, non mangiavo da giorni. Mi venne incontro una
suora. Mi diede un panino morbido alla marmellata. Fu il mio primo morso
di libertà.
A Parma scesi solo il 27 aprile, il giorno della gran sfilata. Ma mi
bruciava ancora il cuore per come era stato ucciso Juan, e non vi partecipai.
Nei cinquant’anni successivi sono andato a lavorare all’estero e ho
messo da parte il partigiano Mario. Ero ancora troppo arrabbiato. Oggi,
invece, sento il bisogno di spiegare cosa ha significato la Resistenza. Mi
sono confrontato con gli altri ex partigiani. Sono anche diventato amico di
Ubaldo Bertoli, uno di quelli che hanno partecipato al processo in cui fu
condannato Juan. Sento di aver fatto il mio dovere. E lo rifarei.
La nostra è stata la prima Brigata Proletaria
Mario Candotto
Nato a Porpetto (Udine) il 2 giugno 1926
Operaio dei Cantieri navali di Monfalcone
Partigiano deportato nel lager di Dachau
Quando vado a parlare nelle scuole, faccio sempre la stessa premessa:
“Ragazzi, quello che vi racconto è pura, pura verità. Ma se non l’avessi
vissuto stenterei a crederci anche io”.
Il bilancio della mia famiglia è presto fatto. Due fratelli, Massimo e
Renzo, morti in combattimento da partigiani. Il papà morto a Dachau,
dov’era stato deportato insieme a me. La mamma morta ad Auschwitz, dove
l’avevano deportata insieme alle mie sorelle Ida e Corinna. Con le quali mi
sono ritrovato nella nostra casa di Ronchi dei Legionari finita la guerra.
Ho lavorato tutta la vita, fino alla pensione, come operaio nei Cantieri
navali di Monfalcone dov’ero entrato da saldatore meccanico nel 1940,
quando avevo quattordici anni, al seguito dei fratelli: Massimo, carpentiere,
e Renzo, meccanico. Sono testimone della nascita della prima brigata
partigiana, interamente operaia, che non a caso porta il nome di Brigata
Proletaria. All’ingresso dei Cantieri oggi un cippo di cemento ricorda
l’irreparabile tributo di sangue da noi pagato alla Resistenza: 503 lavoratori,
italiani e sloveni, morti. Una cifra enorme, spaventosa.
La prima volta che diedi un senso compiuto alla parola fascismo fu
quando mio fratello Massimo, nel 1941, fu richiamato in guerra per
l’occupazione della Jugoslavia. La politica non era una cosa di famiglia.
Mio fratello aveva dovuto prendere la tessera del partito fascista per entrare
in fabbrica. Ma quando tornò indietro dal servizio militare in Croazia, era
sconvolto: “Non può andare avanti così. Ci dicevano che noi italiani
eravamo i liberatori, invece ci comportiamo molto, molto male. Violenze e
persecuzioni, facciamo i prepotenti anche con la povera gente, dentro le
loro le case. Mi vergogno”.
Il malcontento si era diffuso anche nel Cantiere. Lamentele sul fascismo:
la guerra impoverisce, stanca, illumina la parte peggiore dell’animo umano.
I soprusi dei capireparto in camicia nera peggioravano la situazione.
L’antifascismo si ingrossò, pian piano, fino a coinvolgere la maggioranza
degli operai.
Il 25 luglio 1943 fu per tutti una giornata d’esultanza. Ricordo che arrivò
Massimo in camera e ci urlò: “Ragazzi, è caduto il fascismo”. La mattina
dopo a Monfalcone, in fabbrica, ci siamo sfogati prendendo a calci nel culo
i caporioni che ci avevano angariati. Quell’estate cominciammo a
organizzarci. Così, quando arrivò l’8 settembre, quasi nessuno era disposto
a continuare il lavoro sotto l’occupazione tedesca. La decisione fu
immediata, solo il tempo di coordinarsi. Appuntamento la mattina del 10
settembre alle Cave di Selz, proprio lì dove oggi c’è una piccola stele. Ho
negli occhi quel momento: quasi un migliaio di lavoratori radunati per
andare a combattere in montagna. La Brigata Proletaria. Tra gli altri c’era
anche l’operaia diciottenne Ondina Peteani, che poi fu catturata e
sopravvisse alla deportazione. Sui libri di storia viene ricordata come la
prima staffetta partigiana. Ed è così, perché quella formatasi solo due giorni
dopo l’armistizio in effetti fu la prima brigata partigiana vera e propria.
Tutte persone che sceglievano di abbandonare il lavoro, gli affetti, le case,
nella speranza di scacciare gli invasori e di farla finita in fretta. Una scelta
radicale, maturata anche confidando nell’aiuto delle truppe alleate. In giro
si sentiva dire che presto sarebbero sbarcate nei nostri porti. L’alternativa,
se fossimo rimasti ad aspettare, era di rassegnarci a un’invasione totale.
Ecco, rassegnarci non era per noi.
Anch’io, che avevo diciassette anni, m’incamminai verso la montagna
con i miei fratelli. Ma all’inizio del tragitto mi bloccarono: “Mario,” mi
dissero, “tu rientri a casa. Siamo già in due, serve che uno di noi resti con i
genitori e le sorelle”. Obbedii, consegnai il mitra che avevo ricevuto da un
alpino e tornai indietro. Probabilmente fu la mia salvezza. Nei giorni
successivi la Brigata Proletaria, male armata e male addestrata, si trovò a
combattere una battaglia in campo aperto con i reparti dell’esercito tedesco
vicino a Gorizia. E venne distrutta.
Massimo non lo vidi più. Morì nel primo combattimento, a Merna,
colpito da una bomba nazista. Renzo invece sfuggì al massacro e si rifugiò
con altri quattordici ragazzi, quasi tutti di Ronchi, in un paesino del Carso.
Fu lì che il 14 ottobre 1943, con l’apporto di partigiani sloveni già
organizzati, prese forma il battaglione Triestino, la futura 14a Brigata
Garibaldi.
Tornato a Ronchi dei Legionari, ripresi a lavorare nel Cantiere. Casa mia
era diventata una sorta di punto di ritrovo dei partigiani. E questo l’abbiamo
pagato caro. Tutto il paese, del resto, aveva fama di essere antifascista.
Ricordo quando un gerarca convocò noi giovani nella palestra della scuola
per reclutare volontari: non si fece avanti nessuno.
Così trascorse un inverno di Resistenza, in montagna e,
clandestinamente, anche nel Cantiere. Ma arrivò la spiata di un ex
partigiano, dal quale non ce la saremmo mai aspettata. Fu lui a raccontare ai
tedeschi e ai fascisti che la nostra era una famiglia di oppositori. Decisero di
ripulire Ronchi e organizzarono una retata. Il 24 maggio 1944 una
squadraccia fascista, la famigerata Banda Collotti, si presentò fuori dalla
nostra porta e quella di altri amici: condussero via settanta persone, me
compreso. Mio padre, mia madre, due sorelle, tutti. Ci portarono in piazza a
Ronchi e poi a Trieste, sempre insieme. Eravamo del tutto inconsapevoli di
quel che ci sarebbe capitato. A Trieste, è vero, qualcuno lo avevano
prelevato e poi fucilato. Ma quando ci caricarono sul treno per la Germania
i vagoni erano aperti, il che ci aveva fatto sperare. Alla stazione di Udine,
invece, ci separarono dalle donne. L’ultima frase di mia madre fu: “Mario,
sta’ attento, tu sei sempre stato un ribelle”. Non la rividi mai più. Solo dopo
ho saputo che le donne venivano condotte ad Auschwitz.
Arrivammo in Germania la notte del 2 giugno, cioè del mio compleanno.
Ho compiuto diciotto anni nel campo di concentramento. All’ingresso del
lager di Dachau le guardie con i cani al guinzaglio ci misero in fila, ci
raparono a zero e ci diedero il vestito a zebra e il numero. Da quel momento
non dovevo più chiamarmi Mario ma 69910. Ho dovuto impararlo a
memoria, in tedesco: “Neunundsechzigtausendneunhundertzehn”, dovevo
ripeterlo ogni volta e non l’ho dimenticato più. Tutti gli ex deportati sanno
ancora ripetere a memoria il loro numero. Tu eri calcolato un pezzo, non un
uomo.
I tedeschi non parlavano. Gridavano.
Gridavano, e tu eri istupidito dal modo in cui si comportavano. Sempre
urla, dalla mattina alla sera. Con mio padre ho trascorso solo i quaranta
giorni della quarantena. Devo ringraziare il mio mestiere di operaio. Fu la
mia fortuna. Mi portarono alla Bmw, a Monaco, e mi misero davanti a un
tornio. Mi dissero di aspettare il mio turno, che poco dopo sarebbe arrivato
qualcuno a dirmi cosa fare. Io, nell’attesa, mi ero messo a muovere le
manovelle del tornio per capire come funzionasse. “Bene, tu sai già
manovrare,” mi disse, appena arrivato accanto a me, il master tedesco. E
così rimasi lì. Mio padre, invece, finì nella baracca dei preti, perché era il
sacrestano del paese. Non so com’è morto, abbiamo solo ricevuto una
comunicazione dal consolato italiano di Monaco.
La mia prigionia a Dachau è durata dal 2 giugno 1944 al 12 giugno
1945, anche se il campo fu liberato il 29 aprile. Rinchiuso lì dentro, non mi
sono mai illuso di rivedere vivi mia madre e mio padre. Vedevo quello che
facevano a me, che ero giovane e forte. Due persone anziane non avrebbero
mai potuto sopravvivere in quelle condizioni. Penso solo all’umiliazione
che deve aver provato una donna all’antica come mia madre, spogliarsi
nuda davanti alle guardie. Anni dopo un’ex deportata di Ronchi mi ha
raccontato di aver notato mia madre il giorno dell’evacuazione del campo,
il 27 gennaio 1945, quando l’Armata Rossa entrò ad Auschwitz: “Era con
altre due signore, si trascinavano aiutandosi una con l’altra. Poi le ho perse
di vista”.
Ho capito che le nostre pene erano davvero finite il giorno in cui a
Dachau un mio amico prigioniero francese ha fatto volare con una sberla il
cappello di un ufficiale nazista tutto impettito che scendeva dalla sua Simca
per arrendersi. Quel cappello che volava è stato la mia Liberazione.
Quando mi sono ricongiunto con Ida e Corinna, le mie sorelle
sopravvissute ad Auschwitz, ci è piombata addosso l’ultima brutta notizia.
Mio fratello Renzo, gappista, era stato falciato a colpi di mitraglia sul
Carso, a dieci chilometri da casa nostra, l’8 marzo 1945. Erano stati i
cetnici, un reparto di serbi che combatteva con i tedeschi.
Potete immaginarvi il clima, lì a Ronchi. Ci guardavamo l’un l’altro,
inebetiti. Devo ringraziare la sorella più anziana e suo cognato che ci fecero
raccogliere i nostri stracci e ci portarono a casa loro: “Ragazzi, la vita
continua”. Al principio, non volevo andarci. Ma un giorno è arrivato un
mendicante e mi ha chiesto da mangiare, mentre stavo sbucciando i piselli.
“Proprio qui vieni a chiedere la carità?” gli ho detto. E lui: “Quando arrivi a
sbucciare vuol dire che non hai fame davvero”. Mi ha dato lo stimolo per
ricominciare.
Si pensava solo a vivere e a dimenticare. A Ronchi dei Legionari
avevamo avuto centocinquantotto deportati. Fuori dal paese nessuno voleva
ricordare. Se raccontavi, non ti ascoltavano. Dicevano: “Mario, cosa vieni
fuori con ste robe qua, tutti abbiamo passato le nostre”. Tanto più che erano
ricominciate le rivalità etniche, e noi partigiani venivamo accusati di essere
titini. Andò avanti così fino agli anni sessanta. Quando il 25 aprile andavi a
mettere una corona d’alloro sotto al monumento ai caduti, la polizia ti
faceva togliere il fazzoletto rosso. E poi c’era da sgobbare nel Cantiere,
come prima.
Io però non potevo rinnegare due fratelli e i genitori perché erano stati
antifascisti. Eh no! Mi sono iscritto all’Aned (Associazione nazionale ex
deportati nei campi nazisti) e ho ricevuto la qualifica di partigiano. Ho
cominciato a frequentare le riunioni, ho preso coraggio, e mi sono messo a
girare per le scuole a testimoniare quel che è successo. Continuerò a farlo
finché ne avrò le forze.
Quando guardo i carroponti dei Cantieri di Monfalcone, proprio di
fronte alla sede dell’Anpi, ripenso alla Brigata Proletaria. Erano tutti bravi
lavoratori, come me, che lì dentro ho trascorso la vita. L’ultima beffa è
arrivata il 19 dicembre 1969, una settimana dopo la strage di piazza Fontana
a Milano. Siccome erano note le mie simpatie anarchiche, mentre ero di
turno arrivò la polizia e fece una perquisizione. Fossi stato a casa, magari
mi avrebbero fermato. Conservo ancora il foglio di quel mandato.
Liberali e partigiani, nel nome di Gobetti e Antonicelli
Gastone Cottino
Nato a Torino l’8 febbraio 1925
Brigata Sap “Mingione” e Cln Torino
Nome di battaglia “Lucio”
Ho avuto la fortuna di vivere in prima persona la Liberazione di Torino,
il 28 aprile 1945. L’ultimo podestà fascista, Michele Fassio, figura
insignificante che non si era distinto per particolare efferatezza, andammo
ad arrestarlo in municipio io e mio padre. “Sinceramente non capisco il
perché,” fu l’unica cosa che seppe dirci. Condannato a vent’anni di carcere
per collaborazionismo, nel 1947 il podestà Fassio era già tornato in libertà.
E nel 1953 si candidò al Senato nel Movimento sociale italiano. Insomma,
se l’è cavata. Il fascismo come autobiografia della nazione… Lo aveva
scritto Piero Gobetti su “La rivoluzione liberale” neanche un mese dopo la
marcia su Roma. Quanto aveva ragione!
Io ero un figlio della borghesia torinese d’impronta liberale moderata,
monarchica, ma per sua natura antifascista. E devo confessare che di
Gobetti all’epoca non sapevo niente.
Al liceo Gioberti mi trovai in classe con Paolo, suo figlio, quando
Gobetti era già morto in esilio a Parigi. Ignoravamo chi fosse. Ce lo
domandammo uno dei primi giorni di scuola quando il professor Perotti,
che insegnava latino e greco, ed era molto fascista, pronunciando il suo
nome chiese: “Paolo Gobetti, figlio di…?”. E Paolo rispose: “Sì”. Nessuno
di noi ebbe però la curiosità di approfondire e, di questo, ancora oggi mi
dispiaccio: Paolo, forse perché tenuto un po’ in disparte, non diventò un
mio amico, come invece a posteriori mi sarebbe piaciuto.
Tra i miei compagni di classe c’era anche Guido Treves. Un ebreo. Nel
1938, tornando a scuola, non lo trovammo più. Improvvisamente era
sparito. Lì ebbi il mio primo istinto di ribellione. Uguale a quello che provai
l’anno successivo, quando fui costretto ad andare in piazza Vittorio per
ascoltare il discorso di Mussolini. Ricordo un senso di ripugnanza. Un fatto
di pelle. Un’insofferenza verso quelle parole che mi sembrarono subito così
grottesche, rozze, volgari, violente.
La respiravo anche in casa questa diffusa ostilità verso il fascismo
sebbene mio padre, Valerio Cottino, che era un avvocato noto in città, in
qualche maniera si adattasse, come a quei tempi si adattava la borghesia nei
suoi rapporti con il regime.
L’8 settembre 1943 venne il momento della scelta. Arruolarsi oppure no.
Una scelta che per me fu facile, quasi istintiva. Con i fascisti e con i
tedeschi non avrei mai potuto schierarmi. In quei giorni, con la mia
famiglia, ero rifugiato a Borgo San Dalmazzo, vicino a Cuneo, dove
avevamo una casa di villeggiatura. Lì, il 19 settembre, ci toccò di assistere
all’incendio di Boves, che si trovava di fronte a noi, separato solo dal
torrente Gesso: un paese dato alle fiamme, ventiquattro persone innocenti
uccise. Non era il posto migliore dove stare. Tornammo così a Torino, che
era già stata occupata dai tedeschi. Restammo chiusi in casa per qualche
tempo. Poi non ce la facemmo più: mezz’ora prima del coprifuoco io e mio
padre scendevamo da casa con dei carboncini. Lui mi faceva da palo. E
scrivevamo sui manifesti del comando tedesco: “Sarete cacciati”. O ancora:
“Il vostro sangue scorrerà per Torino”. Naturalmente finché fu possibile.
Ma avevamo deciso che era arrivato il momento di fare qualcosa. Per
questo, con mio padre, cominciammo a prendere i primi contatti, a tracciare
la prima organizzazione di un gruppo di resistenza di tradizione liberale a
Torino. Entrammo in rapporto con una serie di persone tra cui Paolo Greco,
il primo presidente del Cln, il Comitato di liberazione nazionale (e mio
futuro maestro accademico) che, a marzo del 1944, mi incaricò: “Devi
organizzare tutti i giovani liberali, e diventare il nostro rappresentante
all’interno del Fronte della gioventù”.
Ignaro di politica, cercavo di rimediare in fretta. Riuscii, in breve, pur tra
mille difficoltà, a mettere insieme un consistente numero di coetanei.
Stampammo cinque numeri di un giornale, “Gioventù liberale”.
Cominciarono anche ad affiorare le prime divisioni fra monarchici e
repubblicani, prendeva forma la corrente dei liberali di sinistra che
trovarono il loro riferimento in una personalità affascinante: Franco
Antonicelli. All’apparenza un dandy, un po’ decadente, ironico ed
elegantissimo, ma dotato di un coraggio e di una tranquillità straordinari
oltre che di grande visione unitaria. Noi liberali di sinistra eravamo, e siamo
rimasti, particolarmente invisi al regime, che non si capacitava come
potessimo affiancarci agli operai comunisti nel mutuo impegno antifascista.
Davano per scontato che avrebbe prevalso la differenza di classe.
Le mie giornate si alternavano fra la propaganda politica e il supporto
all’attività militare. Tre volte alla settimana, finché non lo arrestarono,
veniva a casa nostra il colonnello Giuseppe Ratti del comitato militare della
Resistenza. Divenni di fatto il suo segretario.
Nel frattempo, il mio ruolo di rappresentante regionale dei giovani
liberali mi aveva messo in contatto con gli esponenti delle altre forze
politiche del Fronte della gioventù: ricordo Carlo Casalegno di Giustizia e
Libertà; Luciano Gruppi e Plinio Pinna Pintor del Partito comunista; Paolo
Boringhieri della Sinistra cristiana, che in seguito fonderà l’omonima casa
editrice; per i socialisti c’era Francesco Giovine, mentre la Democrazia
cristiana era rappresentata da Paolo Sabbione, molto religioso, tant’è che
poi si ritirò a vita semimonacale.
Il nostro gruppo di giovani liberali era composto per lo più da studenti,
artigiani, commercianti e, chiaramente, figli della borghesia torinese. Già
prima di diventare presidente del Cln, Franco Antonicelli esercitava un
grande ascendente su di noi anche per gli anni che aveva trascorso nelle
galere fasciste e al confino, oltre che per la sua statura culturale. Ricordo
che nel novembre del 1944, quando ci pervenne il “proclama Alexander”,
con il quale gli Alleati chiedevano a noi resistenti del Nord la cessazione di
ogni operazione organizzata, tale comunicazione ci apparve come una
richiesta di disarmo. Chiesi ad Antonicelli di venire a rincuorarci. Mi disse
subito di sì, e fu un incontro straordinario: lo accogliemmo a casa di uno dei
miei ragazzi, in via Garibaldi. Eravamo una quindicina. Antonicelli esercitò
tutto il suo fascino. Dopo averci parlato si mise al pianoforte e improvvisò
un canto partigiano, al quale ci unimmo. D’altronde, soltanto un
trascinatore come lui sarebbe riuscito a portare a buon fine un’operazione
così importante da un punto di vista politico e culturale: non era scontato
condurre i liberali a stringere alleanza con i comunisti e i socialisti.
Antonicelli mi ha aperto la strada verso la sinistra. Siamo stati in qualche
maniera degli antesignani della borghesia illuminata di sinistra. Ma intanto
al Cln torinese partecipava anche un liberale moderato come Vittorio Badini
Confalonieri.
Detta così, potrebbe sembrare che in quegli anni siamo stati soltanto in
belle case a pensare. Non è vero. La nostra non era un’attività gloriosa, ma
pericolosa. Tanto per dire, una volta fui inviato in via Cernaia, vicino alla
caserma delle brigate nere, a prelevare un carretto di armi nella cantina del
partigiano “bianco” Edgardo Sogno. Un’attività poco romantica, ma
terribilmente esposta: anche se ho fatto il partigiano a Torino e non in
montagna come avrei preferito.
Dal giugno del 1944 agivo in completa clandestinità, cosa che mi ha
anche messo in pace con la mia coscienza nei confronti dei compagni
mobilitati sul territorio extraurbano. E quell’estate rischiai davvero che
finisse male. Tra i nostri compiti c’era quello di diffondere la stampa
clandestina e giravamo con in tasca dei documenti falsi. Quel giorno
dovevo portarne un pacco in una casa in via San Donato. Dove però mi
aspettava la polizia. Io non me ne resi conto. C’era una macchina con degli
agenti davanti al portone ma non me n’ero accorto, forse ero troppo
incosciente. Salii al primo piano. Suonai. Alla porta venne un signore a cui
dissi: “Ecco il pacchetto”. “Ah, bene,” mi rispose. “Seguimi.” Mi portò in
camera da letto. Era un poliziotto. Lesse il mio documento, anch’esso falso.
Mi guardò e mi disse: “Le tue non sono mani da lavoratore, adesso ti
portiamo via”. Poi aggiunse, con tono minaccioso: “Scendo un attimo ma ti
vengo a riprendere, stai qui”. Rimasi impietrito a immaginare come mi sarei
comportato se mi avessero torturato. Perché il problema era quello: sarei
riuscito o no a restare in silenzio? Persi la cognizione del tempo. Dopo
mezz’ora arrivarono due vecchietti, i padroni di casa. Mi dissero: “Scappa,
scappa, perché sono andati via”.
Scappai. Quel poliziotto mi aveva graziato. Salii sul tram che mi
riportava a casa, invece che su un treno per i campi di concentramento della
Germania. Non ho mai capito perché quell’agente non sia risalito ad
arrestarmi: forse era nella polizia senza particolare entusiasmo fascista.
Forse perché c’era appena stato lo sbarco degli Alleati in Normandia e
aveva capito che tutto stava per finire. Fatto sta che mi graziò.
Andò peggio ad altri miei compagni, vittime come me di un tradimento.
La spia era una bella ragazza di sedici anni, Valeria Roasio, figlia del
preside del liceo D’Azeglio. Faceva il doppio gioco: stava con noi e
informava la polizia. Tant’è che, quando li catturarono, in caserma c’era
anche lei. E dire che la ricordavamo audace e coraggiosa, quella Valeria, di
cui uno di noi era anche innamorato. Il 21 gennaio vennero da me, in
quanto ritenuto il boccone più grosso, ma non mi beccarono; poi
arrestarono quasi tutti i componenti del mio gruppo. Nel marzo del ’45 due
di essi, Vittorio Di Dario e Vinicio Culeddu, sfuggiti all’arresto di gennaio,
furono catturati e fucilati a Murazzano Langhe.
Riuscii a sfuggire all’arresto perché mia madre trovò il modo di
avvisarmi che i poliziotti erano arrivati per prendermi. Bivaccarono in casa
per una settimana, nella speranza che tornassi. Ma non tornai.
Insomma, dal febbraio del 1945 ero passato dalla condizione di semplice
latitante a quella di ricercato. Costretto a scansare la polizia fascista in un
mondo di spie.
Al principio mi ospitò una cliente di mio padre. Ricordo che, rinchiuso
nel suo appartamento, lessi furiosamente tutto quello che c’era da leggere.
Poi mi trasferii in casa di un commesso della Banca commerciale la cui
moglie veniva a stirare da noi.
Erano sistemazioni precarie, e allora escogitammo uno stratagemma che
ancora oggi mi sembra incredibile. Una coppia di persone che la mia
famiglia conosceva, marito e moglie, aveva cominciato a lavorare nella
portineria della Prefettura. In pratica, ne erano i custodi. Mio padre chiese
loro se fossero disposti a ospitare un suo cugino sardo, Lorenzo Piccardi.
Quel cugino non esisteva. Lorenzo Piccardi ero io. Mi feci crescere i baffi e
mi misi degli occhiali. Mi procurai dei documenti falsi, mi trasferii
all’interno della Prefettura e da lì continuai a lavorare per la Resistenza. La
mattina uscivo, i militi che erano di guardia mi facevano il saluto romano
molto cordialmente pensando di avere a che fare con un agente di
commercio sardo. Nessuno sospettò mai nulla e i miei ospitanti, che
avevano capito la situazione, mi coprirono coraggiosamente.
Arrivò così l’aprile del 1945. Il 26 aprile. Gli Alleati non gradivano che
Torino si liberasse da sola e perciò le cose sembravano andare a rilento. Noi
però eravamo entusiasti, consapevoli dei mutati rapporti di forza. Dal
Piemonte le colonne partigiane confluivano verso la città e il Cln proclamò
lo sciopero generale. Ci furono combattimenti. Occupammo l’anagrafe, tutti
gli edifici pubblici fino al municipio. Fu lì che, insieme a mio padre e a un
mio amico, arrivammo davanti al podestà Fassio e gli comunicammo che
era in arresto.
Tornato ai miei studi, divenni docente di diritto commerciale e preside
della facoltà di Giurisprudenza di Torino, poi membro delle Accademie
delle Scienze di Torino e dei Lincei.
Ma il partigiano che fui mi resta nel sangue. Non dovrei raccontarlo, ma
ora che sono vecchio, certe volte, quando vedo scorrazzare di nuovo quelli
di CasaPound e di Forza Nuova, mi viene la tentazione… Be’, meglio che
non lo dica.
Eravamo i giovani ribelli della Barriera di Nizza
Sante Bajardi
Nato a Torino il 1o maggio 1926
10a Brigata Gramsci, Sap
Nome di battaglia “Eros”
Da piccolo abitavo a Torino, quartiere Barriera di Nizza, via Ormea 150.
Un caseggiato di 118 famiglie. Ma in via Ormea 148, di famiglie ce n’erano
250. E siccome erano case popolari destinate a coppie con almeno due figli
(ma potevano essere anche tre, quattro, cinque, sei…), il conto è presto
fatto. Così quando il 25 luglio 1943 arrivò la notizia che Mussolini era
caduto, l’applauso che si alzò da quei palazzoni, costruiti per gli operai
all’ultima periferia della città, fu davvero fragoroso.
Una cinquantina di ragazzi scesero in strada correndo verso i luoghi
dove si buttavano giù i simboli del fascismo. Andai anch’io e svelammo al
mondo quello che nel vicinato sapevamo già: in quelle case eravamo tutti
antifascisti, ladri e puttane compresi.
Io ero figlio di un sarto siciliano e di una madre altoatesina. Mio padre
mi sognava ragioniere, ma visto che eravamo troppo poveri mi mandò alle
scuole di avviamento professionale. In realtà mi fece un regalo. Perché ho
sempre amato fare l’operaio. E perché frequentai l’Avogadro, allora il
miglior istituto tecnico d’Italia.
Nel 1943 il mio capofficina morì perché aveva fatto del vino in casa e si
era avvelenato con il verderame, allora il padrone mi promosse perché ero
quello che conosceva meglio il lavoro. Quando l’Italia cantava “Se potessi
avere mille lire al mese…” io ne guadagnavo settecento.
In famiglia la politica non entrava. Un mio zio era responsabile del
Soccorso rosso alla Fiat, forse mia mamma lo sapeva, ma noi no.
I primi dubbi me li mise una ragazza con cui filavo nel 1940. Era la
commessa della panetteria vicino a noi, ma abitava a Moncalieri e veniva da
un ambiente antifascista. Così quando la accompagnavo a casa dopo il
lavoro mi diceva cose che, anche se avevo solo quattordici anni, mi
facevano pensare.
E quando arrivò il 25 luglio, ormai sapevo da che parte stare. Entrai
nelle Sap, Squadre di azione patriottica, nel giugno del 1944, 10a Brigata
Gramsci. Eravamo tutti giovanissimi; la generazione operaia del biennio
rosso, che aveva subìto le terribili spedizioni punitive degli squadristi
guidati da Piero Brandimarte, era ormai dispersa, distrutta. Molti fuggirono
in Francia. Noi siamo venuti dopo, non li abbiamo conosciuti. Non era
obbligatorio essere iscritti al Partito comunista, ma chi prendeva uno
stipendio doveva versare una quota di cinque lire, più cinque lire di
Soccorso rosso al mese.
La brigata era divisa in distaccamenti che presidiavano un certo
territorio. Io fui reclutato nel distaccamento che si occupava della zona tra
corso Dante e corso Bramante. Il nostro obiettivo all’inizio era
principalmente quello di fare propaganda tra la gente, magari nelle boite,
nelle numerose osterie del quartiere, in modo che, quando la guerra fosse
arrivata nei nostri paraggi, saremmo stati pronti a difendere il rione e le
fabbriche. Che erano quasi tutte legate all’automobile visto che in corso
Dante è nata la Fiat.
Potevamo raccogliere delle armi, ma non le dovevamo usare, le
accumulavamo per adoperarle al momento dell’insurrezione. E quando
arrivarono i giorni caldi dell’aprile del ’45, quelle armi saltarono fuori. Il 18
aprile a Torino ci fu il grande sciopero generale: ovviamente tutte le
fabbriche del mio quartiere erano chiuse, ma erano chiusi anche i negozi e
le scuole, i tram non circolavano. Fu un successo clamoroso. Il Clnai lanciò
un ultimatum a tedeschi e fascisti: “Una sola via di scampo e di salvezza
resta ancora ai tedeschi che calpestano il nostro suolo e a quanti, italiani,
hanno tradito la Patria, sostenuto il fascismo, servito i tedeschi: abbassare le
armi, consegnarle alle formazioni patriottiche, arrendersi al Comitato di
liberazione. È questa l’intimazione formale e precisa che il Comitato di
liberazione nazionale per l’alta Italia – delegato dal governo nazionale per
la condotta della lotta di Liberazione nell’Italia occupata – indirizza a tutte
le forze di occupazione tedesche e ai loro complici. Sia ben chiaro per tutti
che chi non si arrende sarà fucilato”. E il proclama terminava con queste
parole: “Che nessuno possa dire che, sull’orlo della tomba, non è stato
avvertito e non gli è stata offerta un’estrema ed ultima via di salvezza”. La
sera i fascisti prelevarono da casa e uccisero un operaio della Fiat grandi
motori, Antonio Banfo, che si era molto esposto durante lo sciopero. Così ci
fu ordinato di entrare in clandestinità e noi sparimmo completamente dalla
circolazione aspettando il momento della spallata finale che tutti sentivamo
imminente.
Nei giorni successivi le colonne tedesche si stavano avvicinando a
Torino. Tra il 25 e il 26 aprile noi eravamo schierati militarmente per
impedire il passaggio dei mezzi tedeschi che in ritirata avrebbero
attraversato la città. Avevamo sbarrato via Nizza con le mitragliatrici. E
proprio per via Nizza doveva transitare una colonna composta da truppe
austriache che avrebbe fatto da apripista.
Era la prima volta che noi Sap ci riunivamo tutte insieme. Molti non li
conoscevo neppure.
Eravamo tutti armati, anch’io avevo una pistola. Affidarono alla mia
squadra la chiusura della brigata: dovevamo garantire che nessuno ci
attaccasse alle spalle. In questa azione catturammo anche alcuni fascisti e li
mandammo al campo di concentramento che era stato organizzato nei
capannoni della ferrovia. Ancora oggi capita che mi chiedano: “Ma perché
non li hai ammazzati?”. Io non sono capace di uccidere a sangue freddo,
anzi sono uno di quelli che può dire di aver fatto la Resistenza senza mai
sparare a un uomo.
Qualcuno però sparò e uccise due dei nostri. Fu un episodio strano, che
ancora oggi fatico a capire bene.
I tedeschi, anzi gli austriaci, infatti, si erano arresi senza combattere. E li
avevamo portati dentro la fabbrica per sorvegliarli. A un certo punto,
mentre stavamo completando il trasbordo dei soldati dai camion, due
ufficiali, che evidentemente avevano ancora armi di cui non ci eravamo
accorti, spararono con il Panzerfaust, un lanciagranate. Io credo che non
volessero colpire noi, ma piuttosto i commilitoni che consideravano
traditori per essersi arresi. Nessun tedesco fu ferito, ma morirono due dei
nostri. Altri due rimasero feriti. Io ero dietro di loro e mi salvò un grande
pilastro di cemento armato. Mi spedirono con i feriti all’ospedale delle
Molinette e i medici trattennero anche me.
Il 28 aprile, benché la brigata fosse un po’ allo sbando per la morte dei
nostri amici, ricevette il compito di ripulire la collina da eventuali fascisti in
fuga.
Assunsi il comando di questa operazione e quando arrivai in una delle
frazioni di Moncalieri vidi una ragazza che mi si avvicinava: “Sante,
finalmente sei arrivato”. Mi abbracciò e mi baciò. Era la commessa della
panetteria.
I fascisti mi hanno fatto diventare cattivo
Paolo Orlandini
Nato ad Ancona il 26 gennaio 1924
Comandante della Brigata Basso Musone
Nome di battaglia “Millo”
Medaglia d’argento al valor militare
Questo piccolo alloggio di edilizia popolare mi fu assegnato
nell’immediato dopoguerra dal comune di Ancona, la mia città, per
l’attività che mi è toccato di svolgere nella Resistenza marchigiana e poi nel
Nord Italia, fino a Venezia, dove siamo arrivati insieme agli Alleati. C’è
stato chi ha cercato di togliermelo, proprio perché ero stato un partigiano.
La medaglia d’argento al valor militare mi è stata assegnata nel 1965, per la
Liberazione di Osimo, e ha messo a tacere chi insinuava privilegi.
Ma prima c’erano state due ferite di guerra, tanti cari compagni morti al
mio fianco, ricordi terribili che riempiono ancora le mie notti. È stata dura.
A volte penso che mi hanno fatto diventare cattivo, e anche di questo non
potrò mai perdonare i fascisti. Insieme alla medaglia, qui conservo ancora la
stella garibaldina, il fazzoletto rosso cucito con la tela di un paracadute, due
piccole buste con dentro i lembi delle camicie, anch’esse rosse, con cui
abbiamo sepolto un mio amico fraterno e il fratello della staffetta che
sarebbe diventata mia moglie. Trucidati a Osimo il 22 giugno 1944. Non mi
separo neanche da questa fascia bianca, di quelle che si usavano per i
neonati. Poi vi dirò il perché.
Prima di diventare il comandante Millo, sono stato un bambino, figlio di
un repubblicano antifascista. Credo che sia per questo, non certo perché mi
sognava ufficiale di marina, che mio padre mi iscrisse alla leva di mare:
voleva evitare di vedermi, anche soltanto per un giorno, in camicia nera. Ci
riuscì. Quando al sabato mattina io, come tutti i bambini della mia età,
dovevo andare all’adunata, ero l’unico vestito da marinaretto, mentre tutti
gli altri indossavano la divisa da balilla. Papà faceva il macchinista teatrale,
era un maestro artigiano. Montava le scene e girava il mondo. Poi arrivò il
1938, con l’ultima leva di iscrizione al partito fascista. Rifiutò di prendere
la tessera e venne mandato via.
Non fu quello, però, che mi spinse a diventare partigiano. Accadde una
mattina ventosa del marzo del ’42, durante una sfilata in onore di Mussolini
che doveva tenere un discorso ad Ancona. Il capomanipolo Blasi portava il
gagliardetto con lo stemma fascista, e noi dietro, diretti in piazza del
Plebiscito. Alla fontana c’era un vecchietto che stava bevendo e, prima di
accorgersi del nostro arrivo, si era rimesso il cappello. Blasi lo colpì con
uno schiaffo fortissimo, buttandolo a terra.
Non ci vidi più. Ero indignato da quel gesto inutilmente violento e corsi
a difendere quel signore. Nelle dotazioni della divisa da marinaio c’era lo
stiletto, una sorta di pugnale con la lama sottile. Lo strinsi tra le mani e mi
gettai, insieme a un mio amico, verso il capomanipolo. Lui fece due passi
indietro, noi aiutammo quel povero signore a rimettersi in piedi. Pensando
alla punizione che avremmo ricevuto, non riuscii ad ascoltare neanche una
parola di Mussolini. Più tardi, al circolo dei fascisti, fummo convocati da
Blasi.
Il capomanipolo era seduto sullo spigolo della scrivania con le gambe a
penzoloni, bardate con gli stivaloni di ordinanza. “Oggi,” ci disse, “è
successo un fatto increscioso. Che non si ripeta mai più. Ora andate a casa.”
Fuggimmo via. Sulle scale, ci guardammo. “Se ha detto così, senza
prendere provvedimenti, significa che abbiamo vinto.” “Zitto, non
raccontiamo niente a nessuno!”
Cominciai così.
Passarono pochi giorni ed ebbi la chiara impressione di essere seguito.
Pensai a Blasi, o a qualcuno dei suoi. “Mi vuole fottere.” Poi, invece, mi si
avvicinò uno il cui viso non mi era nuovo: “Sono io che ti sto dietro, ma stai
tranquillo. Ho visto quello che è successo a Porta Pia. Bravo, sei dei nostri”.
“Dei nostri chi?” chiesi. Sorrise. “Vieni quando vuoi, abbiamo una
biblioteca.” Erano i primi partigiani che avrebbero formato i Gap di
Ancona. La biblioteca era in uno sgabuzzino della barberia davanti alla
stazione; avevano Hemingway, i poeti, tutto quello che i fascisti proibivano.
Il garzoncello era Renato Bastianelli, che poi diventò deputato comunista.
Cominciai a leggere, diventai loro amico. Il primo maggio 1942 mi diedero
la mia prima tessera: “Movimento giovanile comunista”, avevo diciott’anni.
Dopo venne tutto abbastanza naturale. L’8 settembre 1943 attraccò ad
Ancona una nave che arrivava dall’Albania o dalla Grecia, non ricordo,
piena di militari italiani malati e feriti. Bisognava rivestirli con abiti
borghesi per consentirgli di fuggire. Il problema erano gli scarponi militari:
se glieli avessero visti ai piedi, avrebbero caricato quei poveri ragazzi e li
avrebbero spediti nei campi di concentramento. Poi c’erano le armi da
recuperare. Io ne capivo perché avevo frequentato i corsi premilitari.
Scaricarono cannoni che non avevo mai visto, ma sapevo come trattare.
C’erano dei mitragliatori nuovi, munizioni senza fine: raccogliemmo tutto e
su un furgone trasportammo le armi a Cingoli.
Cingoli è una cittadina sui colli della provincia di Macerata, al confine
con Ancona, apparentemente insignificante se non per essere un luogo di
villeggiatura della borghesia anconetana. In realtà dovrebbero mettere un
cartello, all’ingresso del paese: “Qui è stata fatta la Repubblica”. Perché
davvero un pezzo della nuova Italia è nata lì. All’inizio ci chiamavamo solo
gruppo Cingoli, poi confluito nella Brigata Basso Musone. Fu la quinta
Brigata Garibaldi a vedere la luce, dopo quelle formate in Piemonte,
Toscana e Lombardia. Al nostro primo nucleo si unirono i ragazzi classe
1925 che disertavano la leva obbligatoria e alcuni prigionieri slavi fuggiti
dai campi di concentramento fascisti.
Il 16 ottobre 1943 bombardarono Ancona e, qualche mese dopo, per
motivi di sicurezza con la famiglia ci trasferimmo a Osimo, dove mia madre
aveva dei parenti. Io facevo la spola con Ancona, sede operativa dei Gap.
Ma ben presto, siccome fra le centinaia di ufficiali del Regio esercito che si
erano dati alla macchia non ce n’era nessuno disponibile, toccò a me, che
avevo solo diciott’anni, assumere il comando della brigata. All’inizio mi
sono trovato ad avere la responsabilità di 446 uomini e dieci distaccamenti,
che man mano aumentarono. Ero giovanissimo ma avevo le idee chiare. La
nostra base era sempre Cingoli: avevano nominato un commissario
prefettizio fascista che non riuscì mai a prendere il comando della città.
Quella terra era la nostra, la amministravamo noi: i partigiani. Ho perfino
sposato due ragazzi, al posto del podestà. Sul certificato del Comune, ho
fatto scrivere: “Il comandante”, con sotto la mia firma. Io ero un
comandante militare e, a dir la verità, i commissari politici mi facevano
perdere la pazienza. Ma questo non significava che non ci interessasse la
politica. Noi avevamo le idee chiare, sapevamo perfettamente perché
eravamo lì, in nome di cosa stavamo combattendo: a noi interessava la
libertà. Eravamo cresciuti senza poter andare al cinema, senza poter fare un
giro al mare, conoscevamo il senso di quella parola.
Non combattevo in odio dei fascisti: alcuni li ho dovuti ammazzare,
alcuni li ho fatti prigionieri, altri li ho salvati. Molte volte ho rischiato di
morire. Il momento più drammatico, forse, è stato nel marzo del 1944, una
vera e propria battaglia a Valdiola, dove una grande nevicata rendeva
difficile muoversi. I tedeschi avevano cominciato un rastrellamento su vasta
scala. Catturarono un gruppo di partigiani e li impiccarono a un balconcino
con il filo di ferro. Tra il 22 e il 23 marzo gli Alleati, dopo averci inviato un
messaggio attraverso Radio Londra (“La scimmia ride”), fecero un lancio di
viveri e armi che noi dovevamo recuperare.
L’attacco nemico fu sferrato la mattina del 24 marzo a Serra San
Quirico, sul fiume Esino: erano quattro battaglioni misti di fascisti e
tedeschi, oltre duemila unità, armati di mortai e mitragliatori. Io, con i miei
uomini, partii per cercare di fermare l’avanzata, ma fummo presi in mezzo:
i fascisti attaccarono anche dall’altra parte e noi non sapevamo in quale
direzione andare. La voce si sparse velocemente nei comuni della montagna
e, all’improvviso, arrivarono ad aiutarci centinaia di contadini. Non era
scontato. E invece, quel giorno, sulla montagna, tanti paesani scelsero di
combattere con noi, anche se disponevano solo di lupare e pistole, di quelle
che si adoperavano per scacciare i lupi. Ma, per fortuna, le armi erano
l’ultima cosa che ci mancava.
Consegnammo loro tre caricatori a testa, diciotto colpi. E io andai in
avanscoperta per capire com’era la situazione. Ricordo ancora il rumore dei
colpi di mortaio, “pum…”, dopo di che per alcuni secondi la bomba in volo
che fa “flofloflo…” prima di cadere ed esplodere. Fui colpito quasi subito:
una scheggia di metallo mi si era conficcata nella coscia. Ma non me n’ero
accorto. Fu Danilo, più tardi, a dirmi: “Millo, ti esce il sangue dalla scarpa”.
Dissi ai ragazzi: “Appena do il segnale fate fuoco a volontà, ma solo un
colpo ciascuno, tutti insieme. Poi mettete il secondo caricatore ma non
sparate più finché non vi ordino un’altra raffica”. I tedeschi caddero nella
nostra imboscata. In meno di un minuto furono sparati 1500 colpi, i loro
camion partirono in ritirata con a bordo morti e feriti. Riconobbi il suono
del mitragliere. Era il nostro Mario, riuscito a salire in cima a una collina,
che li incalzava mentre scappavano.
Fu in un casolare che mi estrassero dalla coscia la scheggia di metallo e
mi disinfettarono la ferita col succo di una cipolla. Per tutta la guerra mi
restò uno squarcio da poterci infilare le dita, che suppurava e si riempiva di
pidocchi. Una donna mi diede la fascia del suo neonato, e con quella mi
bendarono.
Nei giorni successivi scoprii come i fascisti e i nazisti avevano ridotto
alcuni dei nostri ragazzi che facevano la guardia a un magazzino: li avevano
soffocati nella farina, lasciati con i cervelli aperti e le interiora di fuori.
Prima di quel momento io i prigionieri li prendevo, li spogliavo e li
mandavo a casa. Dopo di allora li ho fatti fuori tutti. Portarceli dietro non
era possibile.
Il mio vero 25 aprile, il mio giorno della Liberazione, l’ho vissuto in
anticipo: il 6 luglio 1944, data indimenticabile che festeggiamo tuttora. È il
giorno in cui siamo riusciti a prendere Osimo. L’abbiamo circondata e
abbiamo aperto la via all’arrivo di due colonne polacche. Quando gli Alleati
sono entrati a Osimo noi avevamo già fatto trentasei prigionieri e un bel
bottino di armi: due mitragliatrici, due mortai da 76, un blindato semovente
149. I tedeschi ci cannoneggiavano ancora, ma noi eravamo in altura e
ormai per loro era finita. Io per la verità sono stato ricoverato quasi subito
in ospedale, dove sono rimasto sei giorni. Le suore non potevano mettere i
punti alla mia ferita perché era piena di pidocchi. La carne era ispessita dal
succo di cipolla e la ferita è rimasta così aperta, non si poteva riattaccare.
Ma quando sono uscito, al circolo operaio mi hanno accolto con la fanfara.
Il nostro territorio marchigiano era finalmente liberato, ma non si poteva
riposare sugli allori. C’era ancora la Linea Gotica da sfondare, il compito di
noi partigiani non era esaurito. A partire dal gennaio del 1945, con altri
compagni di Ancona, ci siamo arruolati nelle forze regolari italiane
inquadrate nell’8a armata britannica. Ho combattuto al fianco della Brigata
Ebraica in Romagna. Siamo arrivati a Ravenna insieme alla 28a Brigata
Garibaldi comandata da Arrigo Boldrini, il mio amico Bulow. Da lì,
abbiamo varcato il Po su un ponte di barche alla volta di Venezia. Altri
quattro mesi di guerra, con gli inglesi che diffidavano di noi comunisti ma
non potevano fare a meno del nostro apporto.
Il 29 aprile eravamo arrivati alle porte di Mestre. Erano le 11.30. Poco
dopo, all’una, i tedeschi avrebbero firmato la resa. Alcuni soldati nazisti si
erano rifugiati in una casa di campagna, che abbiamo circondato. Uscivano
uno alla volta con le mani alzate. Ma improvvisamente un bestione si tolse
l’elmetto, si buttò a terra e si mise a sparare. Il compagno accanto a me
rimase ucciso sul colpo. Un proiettile mi entrò dall’avambraccio destro e si
conficcò nella spalla. Ferito un’altra volta, e per giunta a guerra finita!
Posso dire di avere fatto il partigiano dall’8 settembre 1943 al 29 aprile
1945, e di essere partigiano ancora oggi che ho novantasei anni. Cattivo?
Forse sì, sono cattivo. Mi ci hanno fatto diventare. Porto rispetto per i
caduti degli altri, ma non ci vengano a dire che sono uguali ai nostri. Ai
fascisti non riconoscerò mai pari dignità. Io lo so, quanto dolore hanno
inflitto al nostro paese.
A Porta Lame fu vera battaglia
Gastone Malaguti
Nato a Bologna il 20 luglio 1926
7a Gap di Bologna
Nome di battaglia “Biondino”
Una mattina del 1938 ero seduto al mio banco, in seconda media, a
Bologna. Accanto a me di solito c’era Davide, a cui volevo molto bene; era
forse uno dei miei migliori amici, nel pomeriggio andavamo insieme in
piscina. “Io mi chiamo David,” mi disse un giorno, “ma tutti devono
chiamarmi Davide.” Quella mattina Davide non venne a scuola. Avevano
comunicato a tutti gli ebrei che non si sarebbero più dovuti presentare in
aula. Mi alzai di scatto e protestai: “Cosa vuol dire?” chiesi. “David non ha
fatto nulla di male a nessuno. Perché non si devono presentare più? Non è
giusto!” Un caporione fascista tutto agghindato in orbace mi prese allora
per un orecchio e mi buttò fuori dalla classe. “Quindici giorni di
sospensione, così impari a protestare.”
Avevo dodici anni. Appena tornato a casa dissi a mio padre: “Io in una
scuola così non ci voglio più andare”, e in effetti non ci misi più piede. Mio
nonno, che era un socialista un po’ anarchico, mi iscrisse a una scuola
privata e quasi contemporaneamente cominciai a lavorare: fattorino prima,
poi un impiego in un’azienda che collaborava con le Ferrovie, infine
dipendente in una fabbrica di trasporti internazionali, dove riuscii a entrare
perché conoscevo un po’ il tedesco. Lavoravo, ero contento. Ma mi
continuava a frullare una cosa in testa, anzi due: che Davide si chiamava
David. E che a me non piacevano le ingiustizie.
Sarà per questo che, quando arrivò l’8 settembre e si sparse la voce
dell’armistizio, a me e ai miei amici sembrò normale comportarci così come
facemmo. Eravamo insieme dalle scuole elementari, abitavamo tutti nel
quartiere di Pontelungo, sulla via Emilia. C’era Dante, c’era Finelli che
aveva un giorno meno di me, ci conoscevamo dalle culle. E poi c’era Amos,
Amos Facchini.
Quell’8 settembre tutti insieme decidemmo di prendere un cavallo e un
baroccio e ci precipitammo nelle basi dei militari ormai in fuga, a poca
distanza da casa nostra: caricammo bombe a mano, mitragliatrici, divise.
Portammo tutto a casa di un nostro amico partigiano e ogni cosa finì alla
Brigata Stella Rossa, in montagna. La mia Resistenza, la nostra Resistenza,
cominciò lì.
Quello che accadde dopo fu quasi naturale. A novembre del 1943, all’età
di diciassette anni, entrai nella 7a Gap, una delle brigate partigiane più
gloriose. Era stato mio nonno a insegnarmi a sparare, in campagna: metteva
una zucca su un bastone e… “pam!”. Poi vennero gli scontri, insomma,
c’era un altro bersaglio. Andavamo a disarmare i fascisti isolati. Se
cedevano subito bene, altrimenti li mandavamo a trovare gli antenati. I
compagni all’inizio mi diedero come nome di battaglia Gaston, ma non
funzionava molto perché era troppo simile al mio vero nome. Poi
cominciarono a chiamarmi Gas, infine Biondino, in ricordo di un nostro
amico partigiano morto.
Gap stava per “Gruppi di azione patriottica”: eravamo piccoli nuclei di
partigiani, formati sia da uomini sia da donne, bene addestrati, e avevamo il
compito di effettuare azioni di guerriglia urbana. Insieme al mio amico
Ciccio, che poi è caduto nella battaglia della Bolognina – si è suicidato
prima che le brigate nere lo catturassero –, siamo andati con dei pacchetti di
dinamite a far saltare due tralicci che portavano la corrente a duemila volt
alla ferrovia. Seguirono molte altre azioni. Una volta che mi arrischiai a
passare un posto di blocco, mi arrestarono. Ma ebbi un colpo di fortuna. Il
mantello si era impigliato nella portiera che era rimasta semiaperta. Mi
buttai giù, dietro a una siepe. C’era un nebbione. Si misero a spararmi, ma
colpirono solo a un braccio un uomo che stava potando un albero.
Preferivamo l’azione militare alla politica. Ma a muoverci era un’idea:
la libertà. Noi volevamo la libertà. Qualcuno ha detto che eravamo
terroristi. Cazzate, enormi cazzate. Eravamo in guerra, certo, ma non
abbiamo mai torto un capello a un civile. Attentavamo soltanto ai reparti
nemici, sabotavamo gli impianti e le reti di comunicazione. È capitato di
uccidere, è vero, e questo mi angoscia ancora oggi. Ma non abbiamo mai
torturato nessuno… noi.
Perché invece ho ancora davanti l’orrore commesso da tedeschi e
fascisti. L’orrore sui compagni. E sulle compagne. Tra noi non c’erano
distinzioni tra uomini e donne, ognuno aveva un ruolo, certo, ma
consideravamo le staffette parte del gruppo. Una delle mie migliori amiche
era Irma Bandiera. Era una gappista temeraria. La chiamavo “Zia” perché
era più grande di me, anche se aveva soltanto ventinove anni. Tra le cose
che non potrò mai dimenticare nella vita c’è l’ultima volta che l’ho vista,
sul tavolo dell’Istituto di medicina legale di Bologna: i fascisti l’avevano
torturata per sei giorni prima di fucilarla. Ma non aveva parlato. Era
sfigurata, irriconoscibile, chissà quanto avrà sofferto, quanto dolore, strazio,
povera zia Irma. È stata insignita di una medaglia d’oro alla memoria.
Purtroppo non fu un caso isolato: soltanto a Bologna in quegli anni
morirono centosettanta donne in battaglia o come staffette. E, nella speranza
di conoscere i nostri nascondigli, venivano torturate fino alla morte.
Era lo stesso trattamento riservato ai compagni che venivano presi. I
racconti erano tanti. Tutti ugualmente orrendi. Io ero un incosciente, non mi
fermavo troppo a pensare a cosa mi sarebbe potuto accadere, ma la tortura
popolava le mie notti peggiori, era la mia grande paura: se catturati,
eravamo addestrati per resistere almeno due giorni, in modo da dare il
tempo ai nostri compagni di cambiare le basi e non farsi trovare dai
tedeschi. Ma mi chiedevo: sarei mai stato capace di resistere per due giorni
a una tortura? Sarei mai stato in grado di proteggere per quarantotto ore i
miei compagni? Non ne ero affatto certo. Per questo in tasca tenevo sempre
un’arma, pronto ad ammazzarmi un secondo prima di essere catturato.
Ho rischiato di premere quel grilletto un paio di volte. Non mi sarebbe
pesato poi così tanto. Avrei saputo che stavo facendo la cosa giusta. In
quegli anni abbiamo visto amici e nemici morire. Abbiamo vendicato e
pianto. Abbiamo anche ballato, la sera, con le staffette e la musica che
veniva fuori dai grammofoni. Se però devo indicare un centro, il cuore di
quel pezzo della mia vita, ecco: quel centro è stato senza alcun dubbio la
battaglia di Porta Lame.
Eravamo nel settembre del 1944, e le truppe alleate ci fecero sapere che
avevano sfondato la Linea Gotica, ormai si trovavano a soli quindici
chilometri dalla città. Eravamo convinti che il loro arrivo fosse imminente.
Prendere Bologna era molto importante e, per questo, tutti i partigiani dei
Gap dovevano farsi trovare lì, per aiutare se fosse servito. Noi avevamo
avuto l’informazione che l’Ospedale Maggiore di Bologna era stato raso al
suolo ma i sotterranei erano ancora perfettamente agibili. In duecentotrenta
ci sistemammo lì. Mentre una settantina di compagni occuparono una
palazzina in via del Macello che si trovava a due isolati di distanza, a
nemmeno trecento metri.
Restammo lì asserragliati per settimane. Purtroppo la voce
dell’imminente arrivo dei rinforzi alleati si rivelò falsa. Fin quando, per
puro caso, un plotone di tedeschi incrociò in strada alcuni partigiani usciti a
recuperare del cibo. Quell’incontro fortuito fece in modo che il
nascondiglio fosse scoperto. I tedeschi attaccarono la palazzina e noi, dai
sotterranei dell’ospedale, ascoltavamo gli spari. Sentivamo anche i
compagni che rispondevano, ma ci fu subito chiaro che avevano bisogno di
noi. “Interveniamo?” chiedemmo al comandante. “No, dobbiamo aspettare
il momento giusto,” ci rispose. “Seguiamo i piani.”
Avevamo previsto che potesse accadere, e accadde. Tutto andò come
doveva. I tedeschi e i fascisti continuarono l’attacco all’ex macello e alle
cinque del pomeriggio, quando la base non era ancora stata espugnata,
temendo che con il buio i compagni partigiani che erano asserragliati
all’interno potessero scappare, fecero arrivare un carro armato Tigre. Ma ci
avevano sottovalutati. All’interno dell’ex macello non c’era già più
nessuno: i compagni erano riusciti a scappare da un’uscita che avevamo
preparato nei giorni precedenti, portando a spalla i feriti. I tedeschi e i
fascisti se ne accorsero un’ora dopo, quando entrarono nella base e
trovarono i locali vuoti. Fu a quel punto che toccò a noi: uscimmo dai
sotterranei del Maggiore in duecentotrenta diavolacci e, seguendo alla
lettera le direttrici del nostro piano, circondammo il palazzo preso dai
fascisti. Non ci aspettavano. Fummo velocissimi e non ebbero scampo. Fu
proprio a Porta Lame che le brigate nere, la polizia d’assalto e i tedeschi
subirono le perdite maggiori, tanto che quella battaglia – di cui sono ancora
conservati i segni sui muri della Porta – entrò nella storia della Resistenza.
Ancora oggi, se passate da Porta Lame, troverete la parete superiore
destra annerita: sono le bombe incendiarie che ho tirato io. Non era mai
successo prima che a Bologna i partigiani sostenessero una battaglia in
campo aperto.
Il 21 aprile 1945, il giorno della Liberazione di Bologna, eravamo
nascosti dentro a un cimitero. La sera prima il direttore era venuto a dirci la
parola d’ordine tanto attesa: “Domani ci sono le corse all’ippodromo”.
Occupammo una caserma, snidammo due ingegneri fascisti
dell’Acquedotto che volevano fare gli eroi.
Catturammo molti prigionieri. Bastava che si mettessero le mani sulla
testa e li consegnavamo agli americani. Ci fu anche qualche episodio di
giustizia sommaria al Poligono di tiro, lo ammetto. Ma toccarono ai
torturatori più efferati. Conservo ancora una sciabola che apparteneva a uno
di loro, ma non fui io a spedirlo dagli antenati.
Per tutto il resto della vita in qualche maniera sono rimasto lì. Insieme
con i miei amici che intanto non c’erano più.
Dante, Dante Drusiani, nome di battaglia Tempesta, era il più bravo di
tutti. Si era travestito da tedesco e, fingendo la consegna di alcuni ribelli
catturati, era riuscito a entrare nel carcere di San Giovanni in Monte.
Liberarono trecento persone, soprattutto partigiani. E detenuti politici.
Finelli era finito sotto una raffica di mitra. Aveva sequestrato un
camioncino del “Resto del Carlino”, ed era stato intercettato da un
commando tedesco.
Amos Facchini, Ciccio, l’ho già detto, invece si è suicidato nella
battaglia della Bolognina, qualche giorno dopo Porta Lame. Era circondato
e, dopo aver sparato l’ultimo colpo, prima di essere preso, fece la cosa che
avrei fatto anch’io: si ammazzò.
Nel dopoguerra ho fatto il sindacalista fino a diventare segretario
nazionale della Filcams Cgil. Gli amici di Ponte Lungo, quelli della 7a Gap,
non sono più qui con me. Ma, in fondo, non li ho mai abbandonati. Così
come non è andata via un’altra sensazione che continua a farmi ribollire il
sangue. Quando ancora oggi qualcuno attacca gli ebrei non ci vedo più. Io
c’ero. Io ho visto. Io ho sentito. E pensavo che quella cattiveria non fosse
più possibile. Mi sbagliavo. Ma non mi arrendo.
Gli abruzzesi della Maiella alla Liberazione del Nord
Gilberto Malvestuto
Nato a Sulmona (L’Aquila) il 17 aprile 1921
Comandante dei mitraglieri della Brigata Maiella
Sulmona fu liberata il 13 giugno 1944. Avrei potuto tirare un sospiro di
sollievo, ricominciare a vivere nella mia città, un luogo che ho sempre
amato moltissimo. Ma… nella mia testa c’era un ma. E così non deposi le
armi, prima di soldato e poi di partigiano, e scelsi di andare ad aiutare chi
stava ancora combattendo al Nord. Noi della Brigata Maiella, il 21 aprile,
fummo in prima fila nella Liberazione di Bologna.
Ma devo raccontare le cose con ordine. I miei genitori erano Gabriele
Malvestuto, macchinista delle Ferrovie dello Stato, e Angela Vigorilli,
sorella del canonico don Salvatore Vigorilli, che fu cappellano militare
all’ospedale dei civili di Sulmona. Compiuti gli studi elementari, mi iscrissi
all’Istituto magistrale Gabriele D’Annunzio. Frequentai le magistrali nel
’40 e lì conobbi la ragazza che poi sarebbe diventata mia moglie, una
maestrina.
L’8 settembre del ’43 mi sorprese mentre svolgevo la mia professione,
chiamiamola così, di ufficiale di prima nomina a Montepulciano Scalo per
l’addestramento delle reclute. Quando arrivarono i tedeschi dovemmo
scappare vergognosamente. Dopo l’armistizio, tutti a casa. Il colonnello
Rosario Scalone, che comandava il battaglione allievi ufficiali, ci consegnò
una licenza senza limite, in attesa di ordini. Eravamo tenuti a ripresentarci
quando le cose si fossero chiarite e dal distretto di Sulmona fosse arrivata la
chiamata. Con altri colleghi ufficiali dell’esercito, con una macchina privata
e sessanta lire a testa, cominciai il ritorno verso casa: raggiungemmo il
Lago di Bolsena, prendemmo un trenino per L’Aquila, poi proseguimmo
con mezzi di fortuna, perché i treni non circolavano più con regolarità. Il 27
agosto, infatti, proprio nella zona della stazione di Sulmona c’era stato un
terribile bombardamento che aveva causato la morte di centoquattro
persone.
Con la valigia in mano, arrivai in qualche modo a casa e trovai un
bigliettino di mio padre: “Caro Gilberto, noi siamo scappati alle casette”, un
gruppo di case basse verso la stazione. E lì li ritrovai. Per le strade era tutto
un viavai di soldati, militari che dal Sud andavano al Nord, e dal Nord
andavano al Sud. Stavamo tutti attenti a evitare posti di blocco, perché i
tedeschi cercavano i disertori. “Attenzione che ci sono le pattuglie.” Alle
casette ci stetti nove mesi, durante tutta l’occupazione tedesca.
Quando arrivarono gli Alleati a Campo di Giove, a Sulmona e a
L’Aquila, mi recai al distretto militare che affiggeva manifesti con la
richiesta di presentarsi. Con altri ufficiali che si trovavano nelle mie stesse
condizioni, dovetti arrivare a Foggia, per ricostruire il mio stato di servizio.
Da Foggia gli ufficiali vennero mandati da mille parti, perché erano di
ruolo; noi di complemento fummo invece rispediti a casa.
Così tornai a Sulmona e me ne stetti di nuovo lì, nascosto, finché non
arrivò la Brigata Maiella a Campo di Giove. Non era una brigata vera e
propria, piuttosto una banda irregolare, senza ufficiali, c’erano molti
contadini o disertori. Erano diretti a Recanati con l’intenzione di sciogliersi.
Ma il comandante Ettore Troilo, classe 1898, un valoroso, un testardo, non
ci stava. “Dobbiamo liberare anche quelli del Nord, che hanno bisogno di
aiuto.” Troilo era un combattente esperto, un uomo di cultura: era andato
volontario nella Prima guerra mondiale, dopo la laurea in giurisprudenza
aveva fatto pratica a Milano nello studio di Filippo Turati. Era poi diventato
un collaboratore di Giacomo Matteotti e aveva lavorato nella sua segreteria
fino all’omicidio del deputato socialista. Aveva partecipato alla Resistenza
di Roma a Porta San Paolo, poi era tornato al suo paese d’origine in
Abruzzo e qui si era dato da fare per organizzare la resistenza armata. E,
dopo la Liberazione, sarebbe diventato anche prefetto di Milano. Così,
quando Troilo propose al maresciallo Giovanni Messe, capo di stato
maggiore dell’esercito, di proseguire i combattimenti, la riposta fu: “Lo
consento, purché arruoliate nella vostra forza ufficiali dell’esercito che
conoscono l’arte militare”.
E così fu. A Sulmona arrivò Vittorio Travaglini, nominato aiutante
maggiore del gruppo, che diede il compito a Claudio Di Girolamo, un
partigiano locale, di mettere un avviso che recitava più o meno così: “Amici
di Sulmona, dobbiamo proseguire la lotta: presentatevi al commissariato”.
Rispondemmo all’invito. Il questore ci ricevette e ci disse che dovevamo
correre in aiuto dei fratelli del Nord. Dovevamo farlo, ne eravamo convinti,
anche se davanti agli occhi ci scorreva una massa amorfa di giovani che
spensieratamente passeggiavano per il corso.
Ci demmo appuntamento alle otto di mattina per partire alla volta di
Recanati. Da Sulmona eravamo una trentina. A Pescara si aggregarono a
noi altri partigiani locali. E stabilimmo un’organizzazione che Messe
approvò: comandante Ettore Troilo, comandante militare Domenico Troilo
(niente parentele, solo un’omonimia), comandante dei mitraglieri, Gilberto
Malvestuto, ovvero io.
Ci mettemmo in marcia, direzione nord. E, lungo la strada, capitarono
parecchie cose.
Sulla via Emilia ci fermammo in località Crivellari, vicino al fiume
Senio, a sinistra c’era Imola e a destra Faenza. Con i binocoli
controllavamo un andirivieni di tedeschi. Apparentemente si trattava di un
funerale, con tanto di croce e carro. All’inizio ci cascai, al passaggio
successivo però capimmo che in quel carro non c’era un cadavere, ma
munizioni. Allora diedi l’ordine ai miei uomini, piazzai sei o sette
mitragliatrici e via: una sparatoria straordinaria. Il camion saltò in aria.
A darci indicazioni su come far sparare i cannoni c’era un osservatorio,
composto da cinque o sei soldati inglesi. Un pomeriggio in mezzo alla neve
vidi come delle ombre: erano tedeschi che avanzavano in massa con le
divise bianche. Corsi subito dagli inglesi e li trovai che stavano prendendo
il tè. Posarono le tazze, si accertarono della cosa e diedero ordine a chi
stava alle nostre spalle di sparare. Ma poco ci mancava che prendessero
pure noi. Chiamai con il telefono da campo i miei compagni: “Tirate bene,
più in alto!”. Intanto il vicecomandante della Brigata Domenico Troilo era
accerchiato in una casa vicina, casa Faggio. Diedi ordine ai miei uomini di
sparare in quella direzione e i tedeschi scapparono.
Subimmo anche delle perdite, io personalmente ebbi cinque morti nella
mia sezione mitraglieri. Tra questi anche Oscar Fuà, che aveva diciassette
anni. Ero arrivato a Recanati e me l’ero visto davanti: “Cosa sei venuto a
fare, a prendere l’olio?” mi era venuto da chiedergli, perché non c’era l’olio
allora e si usavano le taniche. “No, sono venuto per arruolarmi, anzi, vorrei
venire con voi, tenente.” E così lo presi con me. Purtroppo, nella battaglia
di Brisighella, il 4 dicembre del ’44, Oscar fu colpito a morte. Dopo
Brisighella, il 16 dicembre, mentre si avanzava verso Faenza, con il Monte
Mauro tutto innevato, cadde anche Mario Tradardi, giudice del tribunale
dell’Aquila, un brav’uomo, cattolicissimo, combatteva sempre. Allora non
capimmo perché si fosse arruolato, visto che aveva moglie e cinque figli.
Dopo la guerra qualcuno ci disse che lo aveva fatto perché i fascisti
avevano ucciso un altro magistrato, un suo caro amico, Pasquale
Colagrande.
E arrivò finalmente il 21 aprile, il giorno in cui liberammo Bologna.
Con il comandante Ettore Troilo, con il comandante militare Domenico
Troilo, io, Gilberto Malvestuto, comandante dei mitraglieri, ebbi il
grandissimo onore di essere il primo a entrare in città. Ci sono delle
fotografie di quel giorno che lo testimoniano.
Una ragazza mi venne incontro e mi baciò sulla bocca. “Grazie tenente,”
mi disse. E tremava come una foglia.
Come tremava, ma di paura, un altro ragazzo, tedesco. Stavamo ancora
sulla via Emilia, quando i polacchi lo catturarono e me lo portarono. Era
uno di quei soldati quindicenni che Hitler aveva obbligato ad arruolarsi.
Galleggiava nel suo elmetto, aveva gli occhi celesti, un tedesco classico.
Era terrorizzato. Gli misi una mano sulla spalla, e in quel momento pensai
alla sua fidanzatina, a sua mamma. In attesa. Siamo tutti di carne e ossa, e
qualcuno lo stava aspettando, come a Sulmona aspettava il mio ritorno la
mia amatissima fidanzata. Me le sono proprio viste quelle due spose che ci
aspettavano… e lo lasciai andare.
Le sole tre formazioni partigiane a essere ufficialmente aggregate alle
forze alleate furono la Brigata Maiella, la 28a Brigata Garibaldi “Mario
Gordini”, quella che liberò Ravenna guidata da Arrigo Boldrini, il mitico
comandante Bulow, la divisione Modena-Armando guidata dall’altrettanto
mitico comandante Armando, Mario Ricci.
Al Gruppo patrioti della Maiella è stata anche assegnata la medaglia
d’oro al valor militare.
Una medaglia a noi che avevamo deciso che la guerra non sarebbe finita
finché lassù, al Nord, qualcuno rischiava ancora la vita.
In via Tasso a interrogarmi fu Erich Priebke
Iole Mancini
Nata a Roma il 19 febbraio 1920
Brigata Garibaldi, Gap, staffetta
A quelli della mia generazione, e a quelli che dopo hanno voluto sapere,
via Tasso è un indirizzo che mette i brividi. Era la palazzina romana che i
tedeschi avevano trasformato in carcere e luogo di tortura per i partigiani. Io
ci sono stata per dieci giorni tra maggio e giugno del 1944.
Con mio marito, Ernesto Borghesi, facevamo parte del primo gruppo
partigiano di Roma, i Gap. I nostri compagni erano Mario Fiorentini, Lucia
Ottobrini, Carla Capponi… Quando ci siamo conosciuti, Ernesto studiava
medicina e, dopo esserci sposati, eravamo prima andati a vivere con i miei,
poi avevamo affittato una casa in piazza di Spagna 66. Stavamo all’ultimo
piano e le nostre finestre affacciavano sulla scalinata di Trinità dei Monti.
Il 23 marzo 1944 Ernesto faceva parte del gruppo di gappisti che
compirono l’azione di via Rasella: l’attacco al battaglione di SS Bozen con
la morte di trentatré tedeschi. Non era il suo primo atto di guerra. Nel
dicembre del 1943 con Marisa Musu, Antonello Trombadori, Carlo
Calamandrei, Maria Teresa Regard aveva fatto scoppiare tre bombe al
tribunale tedesco di Roma.
All’epoca non eravamo militanti comunisti, quello sarebbe venuto dopo.
Tra noi c’era chi era ebreo, chi socialista, chi democristiano. Io non sapevo
dove abitassero gli altri, nessuno conosceva il vero nome dei compagni.
Così, se si veniva catturati, interrogati, torturati, non si potevano fare nomi.
Ernesto fu arrestato il 7 aprile 1944, dopo il fallimento di un attentato a
Vittorio Mussolini. Io corsi al commissariato Parioli dove mi avevano detto
che si trovava. Lo vidi e lui, con una sola occhiata, mi fece capire che
quella borsa che avevamo nell’armadio della nostra camera andava fatta
sparire. Lo portarono al carcere di Regina Coeli. Tre volte a settimana
andavo all’ingresso in via delle Mantellate per portargli la biancheria pulita
e ritirare quella sporca. Ricordo il messaggio che Ernesto mi fece avere:
“Mi dispiace che questa prima lettera che scrivo a mia moglie Iole Mancini
Borghesi…”. Si scusava di dovermi chiedere una polvere speciale per
ammazzare i pidocchi. Credo che avrebbe voluto scrivermi solo parole
d’amore.
Portai la biancheria anche la mattina in cui lui riuscì a scappare e questo
particolare forse fu quello che mi salvò. Mio suocero, che era amico di
Sandro Pertini, riuscì a procurarsi un falso ordine di scarcerazione per
Ernesto. Appena in tempo. Non lo sapevamo, ma poche ore prima un
compagno, che era stato a lungo torturato, non aveva resistito e aveva fatto
il nome di mio marito: di lì a poco i tedeschi sarebbero andati a prenderlo a
Regina Coeli.
Ernesto la notte della sua fuga era nascosto nel garage che mio padre
aveva in piazza Mignanelli, subito dietro Trinità dei Monti. Non trovandolo,
i tedeschi andarono a casa dei miei suoceri, in via Arno, e poi vennero a
prendere me. Ero a letto quando sentii la frenata: “Sono loro,” pensai.
Salirono, cercarono mio marito sotto il letto, nell’armadio… Allora un
soldato armato provò a tirarmi su dal letto. “Se non esci non mi alzo!” gli
urlai (c’era l’interprete, per fortuna), e poi mi vestii. Mentre scendevo le
scale, mi ballavano le ginocchia perché sapevo dove saremmo andati. I
tedeschi mi spinsero sulla camionetta. Si fermarono davanti all’ambasciata
di Spagna e bussarono a tutti i portoni. Nessuno aprì. E io ero lì, con questi
che mi sorvegliavano. Impassibile. Come morta. Perché se avessero girato
in piazza Mignanelli sarebbe stata la fine, così pensavo.
Mi portarono in via Tasso e mi perquisirono. Nel taschino trovarono un
calmante, avevo spesso mal di testa e lo portavo sempre con me. Me lo
requisirono. Protestai, ma naturalmente non servì. Poi mi trascinarono nei
sotterranei. Lì c’era una scrivania, al buio, con un ufficiale che interrogava.
Ho scoperto dopo che era Erich Priebke, il capitano delle SS tra i peggiori
responsabili del massacro delle Fosse Ardeatine. Io stavo in piedi di fronte a
lui, con un faro che mi illuminava. “Dov’è Ernesto?” “A Regina Coeli:
stamattina gli ho portato la biancheria.” “Dimmi dov’è!” “A Regina Coeli!”
Quella fu la mia difesa, ripetuta, ripetuta e ripetuta.
Alla fine mi portarono in una cella del terzo piano. Molte stanze del
palazzo erano state trasformate in prigione. Le finestre erano murate
dall’esterno, all’interno c’era solo una bocca di lupo da cui filtrava l’aria, le
porte in legno avevano una piccola grata da cui arrivava un po’ di luce.
Nella stanza eravamo quattordici, potevamo solo stare sedute perché non
c’era spazio per allungarsi. E non si poteva parlare: lo sapevo da Ernesto
che lì c’erano anche spie, non bisognava fidarsi di nessuno. Dopo qualche
tempo, arrivò un soldato che mi disse: “Tua mamma è qui”. Mi sentii
morire. Mi accompagnò a incontrarla. E mi trovai di fronte mia suocera
Elena. I tedeschi avevano arrestato sia lei sia mio suocero Giovanni. Ma
non avevano scoperto il nascondiglio di Ernesto.
Periodicamente tornavano a interrogarmi, io continuavo a tacere. Poi, la
sera del 3 giugno 1944, vennero nella nostra cella, presero me e un’altra
ragazza. Ci riunirono con un gruppo di altri prigionieri e ci fecero salire su
due camion. Fu in quell’occasione che conobbi Arrigo Paladini, un
partigiano e, avrei scoperto in seguito, un uomo meraviglioso. C’era anche
Bruno Buozzi, grande sindacalista e deputato socialista, confinato a
Ventotene con Sandro Pertini e poi personaggio di primo piano della
Resistenza: era stato arrestato a Roma per la delazione di un infiltrato tra le
nostre file. Ci divisero: noi salimmo su un camion, Bruno e gli altri su un
altro. Il loro partì. Il nostro, sul quale eravamo già stipati, no: ebbe un
guasto. Allora ci fecero scendere e ci riportarono nelle celle. Il camion che
era partito, probabilmente inizialmente diretto al Nord, fu invece fermato
sulla Cassia in una località chiamata La Storta. Buozzi e altri tredici
compagni di sventura furono fatti scendere e uccisi tutti dai tedeschi con un
colpo di pistola alla nuca.
Per noi invece arrivarono all’alba gli americani: eravamo liberi. Dopo
qualche giorno finalmente ci siamo incontrati tutti. Ma io ho potuto
riabbracciare mio marito solo dopo due mesi e più. E dico riabbracciare non
come frase fatta. Perché ricordo un episodio che mi capitò subito dopo
sposati. Un pomeriggio io ed Ernesto camminavamo per via Crespi. Lui era
molto alto e spesso teneva una mano sulla mia spalla. Quel giorno ci
sentimmo apostrofare: “Ehi, non si può”. Era un agente in borghese che ci
impedì di camminare, non dico abbracciati, ma nemmeno con quel piccolo
contatto. Questo era il regime negli ultimi mesi… E allora per me la parola
“liberazione” ha significato davvero essere libera in tutti i sensi. Oggi mi
sento delusa, molto, e a volte mi chiedo se sia valsa la pena che per
realizzare questa Italia abbiano perso la vita tanti giovani, belli, intellettuali;
però non ho nessun dubbio sul valore che la lotta ebbe per le donne. Il voto,
la possibilità di studiare e lavorare. E voglio aggiungere una cosa: sono una
donna di cent’anni che ha fatto la partigiana a venti. E che partigiana è
rimasta per tutta la vita.
Teresa Gullace mi è morta accanto, e non era un film
Gianna Radiconcini
Nata a Roma il 27 maggio 1926
Staffetta dei Gap di Roma
Quando la vidi al cinema, quella scena, mi sentii male. Anna Magnani
corre dietro il camion che porta via il marito prigioniero dei tedeschi:
“Francesco, Francesco…”. La sventagliata di mitra di un nazista la uccide e
la lascia stesa sull’asfalto… È la scena più celebre di Roma città aperta di
Roberto Rossellini e io a quella scena, in qualche modo, ho assistito il 3
marzo 1944. Dico in qualche modo perché non c’era un camion che portava
via Girolamo, l’uomo della vita di Teresa Gullace, padre dei suoi cinque
figli e del sesto in arrivo. Era stato arrestato dai tedeschi e ora, con tanti altri
uomini rastrellati sui tram e colpevoli solo di essere nati tra il 1910 e il
1925, era trattenuto nella caserma di viale Giulio Cesare a Roma aspettando
di essere deportato in Germania. Io ero andata lì perché facevo la staffetta
partigiana e i nostri capi ci avevano avvisato. Quando arrivai c’erano
centinaia di donne. Urlavano tutte per farsi rispondere dai mariti, dai fratelli
o dai figli che stavano in caserma. Due di queste donne attirarono la mia
attenzione. Una aveva un grande cesto di cicoria e un coltellaccio che
brandiva urlando. L’altra invece era incinta, molto incinta. A un certo punto
dal portone della caserma uscì una moto con due tedeschi. Quello che stava
dietro era un biondino che avrà avuto al massimo vent’anni. Fece partire
una raffica di mitra. Calò un silenzio surreale. E, quando mi girai, quella
donna incinta era stesa in un lago di sangue.
Per spiegare perché quel giorno mi trovavo lì bisogna fare un passo
indietro. Per qualche motivo che non mi è ancora ben chiaro, sono diventata
antifascista a nove anni. Certo, la mia famiglia era contro il regime, ma né i
miei genitori né i miei fratelli, molto più grandi di me, si erano mai sognati
di parlare di certe cose con una bambina così piccola. Secondo me accadde
perché frequentavo una scuola di suore francesi diretta da una certa Starace,
cugina di Achille Starace, segretario del partito fascista. E di quel cugino,
peraltro, lei aveva gli stessi difetti, era autoritaria e poco intelligente. Che
fossi antifascista lo dichiarai pubblicamente alle compagne di scuola, che
mi guardarono con gli occhi così: “Ma che vuol dire?”.
Quando arrivarono i nazisti, nel settembre del ’43, il mio antifascismo
un po’ infantile ovviamente cambiò e divenne desiderio di fare qualcosa di
concreto.
Ebbi la fortuna di essere informata da una compagna di scuola della
possibilità, come si diceva allora, di “lavorare per la Resistenza”, fare la
staffetta partigiana. Accettai subito con entusiasmo. La prima volta mi
diedero appuntamento in una casa disabitata con delle persone dal
misterioso nome di battaglia, persone in clandestinità. Avevamo due chiavi
di questa casa, una per la nostra superiore e una per noi. Ma scoprii che la
casa disabitata era quella di mio fratello, perso nelle montagne, e nel suo
studio trovai il mio insegnante di lettere dell’anno precedente. Subito dopo,
si presentò la seconda capa. Era Laura Lombardo Radice, un’amica di
famiglia, che poi sposò Pietro Ingrao. Sua sorella mi aveva appena dato
lezioni di matematica. Insomma, scoprii di avere dirigenti clandestini di cui
in realtà sapevo vita, morte e miracoli: una era mia insegnante e moglie di
un amico di mio fratello, l’altra era sorella di un amico di mio fratello
maggiore che vedevo tutte le domeniche. Andavamo al concerto
all’Adriano e dopo da lui, per parlare di politica. E lì incontravo gente come
Alberto Moravia o Renato Guttuso…
Fui arruolata e cominciai a fare la staffetta, perché non avevo ancora le
qualità per diventare partigiana: ero una ragazzina. Portavo ordini,
distribuivo stampa clandestina, andavo alle manifestazioni che finivano
spesso in sparatorie, procuravo alcol, bende, garze e cose del genere perché,
qualora ci fosse stata una sollevazione della città per liberarsi, sarebbero
serviti questi beni. Anche tintura di iodio, avevo sempre a casa enormi
quantità di ovatta che, a mano a mano, portavo alle mie cape che la
distribuivano.
Ovatta, ma anche dinamite. Un compagno di scuola che trafficava
l’aveva offerta alla mia compagna di banco. Lei non sapeva che fare e girò
la cosa a me. Allora andai da due amici dei miei fratelli e offrii loro questa
merce: “Volete che la compri?”. “Sì, comprala tutta,” risposero con un certo
entusiasmo. “Ma i soldi?” chiesi io. “Ah, quelli non li abbiamo, te li devi
procurare.”
Feci svariati tentativi ma non trovai una soluzione, e l’idea di perdere
questa cosa meravigliosa, tutta questa dinamite, proprio non mi andava giù.
Pensando e ripensando, ecco l’idea: vendere la medaglia della Madonna di
Pompei e relativa collanina che avevo ricevuto per il battesimo. All’epoca
l’oro valeva molto e così riuscii a comprare la dinamite che, con un’amica,
trasportai in giro per Roma, per poi nasconderla sotto il divano di casa mia.
Quando ci fu l’assassinio di Teresa Gullace, ero stata arruolata da trequattro
mesi. I nostri capi ci dissero: “Domani mattina, alle nove, recatevi
in viale Giulio Cesare. Ci saranno molte altre donne, mettetevi lì e aspettate
un ordine”. Io arrivai e trovai l’inferno. Alcuni degli uomini che erano stati
arrestati riuscivano, in qualche modo, a infilare la testa tra le sbarre delle
finestre delle caserme, e le donne gridavano tutte insieme dei nomi, li
urlavano. Era un fracasso, un disordine incredibile.
Dopo la morte di Teresa, andammo in giro per la zona, davanti alle
scuole, a raccontare quel che era successo e a chiedere che la gente si unisse
alla nostra protesta. Dovevamo cercare di arruolare quante più ragazzine
possibile per la manifestazione indetta alle tre del pomeriggio. Ebbi varie
risposte, tra cui: “Grazie che me l’hai detto, così rimaniamo a casa”. Ma
altre ci dissero che volevano esserci e, infatti, alle tre ci ritrovammo in
moltissime. Tutte le staffette partigiane di Roma, tante altre persone che
erano state avvertite, il viale era gremito di gente. Pochi minuti dopo,
arrivarono dei fascisti e la sparatoria cominciò. Seppi poi che c’erano i
nostri Gap e c’erano Carla Capponi e Marisa Musu. Marisa era un
personaggio davvero eccezionale. Era giovane come me, un anno in più, ma
era una partigiana combattente con il grado di tenente.
Ho partecipato anche ad altre manifestazioni. Come quella che poi ha
ispirato un’opera teatrale degli anni sessanta, Il Vicario di Rolf Hochhuth,
che ebbe un grande successo, proprio per l’argomento che trattava: la storia
del mancato aiuto di Pio XII all’opposizione al nazifascismo. Si era però
diffusa la voce che una condanna esplicita il papa l’avrebbe pronunciata una
certa domenica di marzo. Era il 12. Convocarono tutte le staffette partigiane
e andammo in piazza San Pietro dove si era radunata una folla immensa.
Tutti aspettavano che il papa condannasse l’occupazione. Il che, va detto
subito, non avvenne. Noi eravamo piene di manifestini, di materiale di
propaganda. Io indossavo uno strano impermeabile, con tante tasche,
talmente piene che divenni grassa di volantini. A un segnale dovevamo
lanciarli. Invece una mia amica mi si avvicinò e disse: “Butta via tutto, sei
circondata da poliziotti fascisti del ministero”. Me ne liberai velocemente
recriminando tra me e me: “Che spreco, che spreco…”.
Vivevamo un periodo terribile, certo. Uscivi la mattina e non sapevi se
saresti tornata la sera, si moriva di fame, non avevamo vestiti, non avevamo
niente, ma c’erano collaborazione, accoglienza, scambio, empatia tra le
persone, anche se si conoscevano poco. È il modo di essere uomini e donne
che poi è cambiato.
Finita la guerra, ho militato nel Partito repubblicano di La Malfa, sono
diventata un’europeista convinta e alla Rai sono stata la prima donna
corrispondente dall’estero, a Bruxelles. Qualcosa di quel che sognavamo si
è realizzato. Le donne, per esempio, hanno ottenuto dei diritti, non tutti per
carità di Dio, ma la tensione morale che ci teneva desti nella politica non
esiste più, e da molti anni. Dapprima vivemmo, noi della mia generazione,
un periodo che era l’agorà di Atene, poi siamo caduti nel bar dello sport e
ora siamo ancora più in basso. Purtroppo.
Ho fatto la Resistenza pensando a Debora
Luciana Romoli
Nata a Roma il 14 dicembre 1930
Staffetta della Brigata Garibaldi della sesta zona di Roma
Nome di battaglia “Luce”
La mia Resistenza iniziò a otto anni. E la prima volta che mi ribellai fu
per aiutare Debora, la mia compagna di banco ebrea. Era il 1938, avevano
appena promulgato le leggi razziali. Quella mattina, a scuola, la nostra
insegnante non c’era e arrivò una supplente. Si presentò con la divisa
fascista e per prima cosa ci chiese il saluto al Duce. Dovevamo gridare:
“Per Benito Mussolini eia eia alalà”. E noi figli di antifascisti rispondemmo
invece: “Per Benito Mussolini che lo possino ammazzà”. La maestra, per
fortuna, non se ne accorse. Poi iniziò a fare l’appello. Quando toccò a
Debora Zarfati, che era già stata schedata come ebrea, l’insegnante disse:
“Tu rimani in piedi”. Poi la prese, la strattonò, la portò alla finestra e le legò
le lunghe trecce alla corda con cui si tirava la tenda. Legò Debora con i suoi
stessi capelli. Noi bambini (eravamo in trentasette) guardammo la scena
attoniti, ma decidemmo di reagire. Prima circondammo la maestra
spintonandola, poi prendemmo la cattedra, la spostammo sotto la finestra
dov’era legata Debora, e le sciogliemmo i capelli liberandola. La supplente
urlò: “Prendete le vostre cartelle e andate via”. Non aspettavamo altro. Al
portone però il bidello ci bloccò. La maestra lo minacciò che se non ci
avesse fatto uscire l’avrebbe pagata salata, lui volle una dichiarazione
scritta… Insomma, alla fine di questo parapiglia uscimmo e scappammo a
casa.
Ma la cosa non finì lì. Mi venne un’idea, il mio primo atto politico. Dissi
ai miei compagni di scuola di far girare la voce: appuntamento alle sei del
pomeriggio a casa mia. L’esempio, non lo nego, veniva dalla mia famiglia
dove erano tutti antifascisti. Mio zio era un confinato politico a Ventotene,
un altro era in galera con una condanna a cinque anni per essersi opposto al
regime. Mio padre era ufficiale degli alpini nella guerra del ’15-’18,
invalido di guerra: era tornato a casa con una croce al merito e un occhio di
vetro. A casa mia, con la scusa di comunioni e battesimi, si facevano
riunioni per capire come e con cosa era possibile combattere il fascismo.
Così pensai di raccontare quel che era successo a scuola in un volantino
da distribuire a più persone possibili. Mi feci aiutare da mio padre a scrivere
la storia di Debora e mio zio tipografo me la stampò. Quando arrivavano i
bambini all’appuntamento chiedevamo: “Quanti siete in classe?
Trentasette? Trentotto? Eccovi i volantini”. Loro il giorno dopo li
distribuirono. E siccome a quei tempi le famiglie erano molto numerose e
dove abitavo io, a Casal Bertone, c’erano le fabbriche, in primo luogo la
Snia Viscosa, e quindi molti operai antifascisti, quei volantini fecero il giro
del quartiere, addirittura della città.
In aula non mi videro più: ero stata espulsa, come si diceva allora, “da
tutte le scuole del Regno”. Tra i compagni si scatenò una gara di solidarietà,
tutti mi portavano i compiti; io cercavo comunque di tenermi al passo, ma
non era facile (in realtà la licenza elementare l’ho presa a sedici anni, il
diploma di ragioniera a trenta, e a quarantacinque anni mi sono laureata in
biologia).
Purtroppo tutto questo a Debora non servì. Il suo ricordo è riaffiorato e
mi ha tormentato a lungo nel corso degli anni. Finché mio marito mi ha
spinto a cercare di capire qual era stato il suo destino. E purtroppo l’ho
scoperto. Fu catturata il 16 ottobre 1943 durante il terribile rastrellamento
degli ebrei nel ghetto di Roma. Lei, il padre Guglielmo, la madre Emma e i
fratellini Giuseppe, Italia e Marco (il più piccolo, aveva solo dieci anni)
condivisero il destino di altre 1024 persone: salirono sul convoglio numero
2, arrivarono ad Auschwitz il 23 ottobre e non sopravvissero alla Shoah.
Quello che feci dopo, lo feci anche per lei. Divenni staffetta per le
Brigate Garibaldi. Il mio nome di battaglia era Luce, quello di mia sorella
Anna. Avevamo biciclette di colore diverso e borse di forma diversa: la mia
era rettangolare, la sua ovale. Così, se ci avessero visto, saremmo sembrate
ancora di più due amiche trovatesi per caso. Rispettavamo le regole della
clandestinità che ci avevano insegnato: io non sapevo cosa portava lei, lei
non sapeva cosa portavo io. Io andavo a prendere i chiodi a tre o quattro
punte per i sabotaggi da un partigiano di Trastevere: il suo nome di battaglia
era Giorgio. Una mattina una signora mi bloccò, a pochi isolati da casa sua.
“Fermati,” mi disse, “lo stanno portando via i tedeschi.” Era vero. Non lo
vidi mai più, lo uccisero alle Fosse Ardeatine. Non avevo mai conosciuto
nemmeno il suo vero nome, solo dopo seppi che si chiamava Enrico Ferola.
Mia sorella aveva quindici anni, ed era molto coraggiosa. Del resto
nostra madre non era da meno. D’inverno tingeva le lenzuola matrimoniali
di rosso e il primo maggio le appendeva, come fossero bandiere, davanti
alle stazioni ferroviarie.
Io e Anna eravamo d’accordo che, se fossimo incappate in un posto di
blocco, io avrei rallentato, lei accelerato. La dovevate vedere: era
un’operaia, una tipografa, e una bella ragazza. Scampanellava ai tedeschi
facendo segno di scansarsi. Un giorno, al Verano, i tedeschi la fermano:
“Alt! Signorina cosa avere in questa borsa?”. E lei tutta sorridente: “Bombe
a mano!”. “Passare, passare.” Io ero dietro e non avevo più la forza di
pedalare. Così quando l’ho raggiunta mi ha presa a schiaffi: “Ma sei matta?
Ci salviamo per miracolo e tu arrivi lenta, lenta?”. “Ma tu gli hai detto che
portavi le bombe a mano.” “E certo, se guardavano le trovavano!” Un bluff
che ci salvò la vita.
Abbiamo avuto paura, ma siamo state anche felici. Un giorno, per
esempio, organizzammo una grande manifestazione in piazza San Pietro,
sotto Pasqua. C’erano uomini, ragazzi, ma soprattutto donne, per la maggior
parte casalinghe. Erano arrivate lì dopo che c’erano state riunioni
clandestine caseggiato per caseggiato. Chiedevamo pace e urlavamo:
“Mandate via i tedeschi da Roma! Andatevene via, Roma città aperta!”.
Lungo tutto il perimetro erano schierati i nazisti con il mitra spianato. Ci
guardavano, puntandoci i fucili. E noi a urlare: “Via! Via! Pace, pane,
vogliamo i viveri, basta con i bombardamenti!”. Restammo lì per ore e
nessuno sparò. Ricordo come una delle cose più belle della mia vita,
quando la manifestazione era già terminata, via della Conciliazione piena di
gente. E i tedeschi con quei mitra che, si erano appena resi conto, potevano
forse sparare, ma ormai non sarebbe servito più a nulla. Perché noi non
eravamo armati, è vero, ma eravamo convinti, e la convinzione sa essere
l’arma più feroce: volevamo la Costituzione, volevamo la solidarietà, la
giustizia e la libertà. Per questo, oggi, sono arrabbiata con quei ragazzi che
pensano che tutto sia dovuto, tutto sia scontato. Glielo dico sempre: bisogna
combattere, discutere, confrontarsi.
Io non ho mai smesso di farlo. È arrivata la Liberazione. Avevamo la
Repubblica, poi la Costituzione. Ma secondo me c’era bisogno ancora di
lottare. Io ho lavorato nel Partito comunista (in varie sezioni: Femminile,
Stampa e propaganda, Organizzazione, prima con Amendola, poi con
Berlinguer). Ma c’è un episodio che voglio raccontare e che la dice lunga
sullo spirito che avevo in quegli anni. Verso il 1950 lavoravo come
segretaria del “Pioniere”, un giornale per ragazzi, appena nato a Roma. Una
mattina non andai al lavoro perché avevo altro da fare. Con i compagni
avevamo deciso di scrivere alcuni messaggi sui muri della città, sul
Lungotevere in particolare. L’incaricata ero io. L’accordo era che, al loro
fischio, saremmo dovuti scappare. “Pace e liberta,” scrissi, senza riuscire a
mettere l’accento sulla a. Sentii la sirena che segnalava l’arrivo della
polizia. Non fuggii. Mi fermai per completare la parola e tracciare
quell’accento. Mi arrestarono.
Telefonai a mia madre. Le dissi: “Chiama il direttore del giornale. Digli
che il partito mi manda a Napoli per la campagna elettorale e starò via una
settimana, dieci giorni. Domani non potrò andare al lavoro”.
Il direttore capì subito. A Napoli non c’era nessuna campagna elettorale.
Appena tornata in redazione mi chiese subito: “Ma che hai combinato?”. “È
successo che mi hanno arrestata e mi hanno trattenuta dodici giorni,” gli
risposi. “Però è successo anche che l’articolo 21 della Costituzione dice che
uno può esprimere liberamente la propria opinione con scritte, manifesti. Io
ho fatto quello: ho scritto ‘Pace e libertà’, ma non sono scappata al fischio
dei compagni. Non potevo. Non avevo messo l’accento sulla a.” Lui sorrise.
E scrisse una poesia sulla mia storia.
Il mio direttore era un grande scrittore di storie per ragazzi, un
giornalista, un educatore, un poeta… Si chiamava Gianni Rodari.
“O fattorino in bicicletta
dove corri con tanta fretta?”
“Corro a portare una lettera espresso
arrivata proprio adesso.”
“O fattorino, corri diritto,
nell’espresso cosa c’è scritto?”
“C’è scritto: Mamma non stare in pena
se non rientro per cena,
in prigione mi hanno messo
perché sui muri ho scritto col gesso.
Con un pezzetto di gesso in mano
quel che scrivevo era buon italiano,
ho scritto sui muri della città
‘Vogliamo pace e libertà’.
Ma di una cosa mi rammento,
che sull’a non ho messo l’accento.
Perciò ti prego per favore,
va’ tu a correggere quell’errore,
e un’altra volta, mammina mia,
studierò meglio l’ortografia.”
Ho visto con i miei occhi le fosse comuni della Benedicta
Pasquale Cinefra
Nato ad Alessandria il 18 febbraio 1926
Divisione Mingo, Brigata Buranello
Nome di battaglia “Ivan”
“Mi dà una mano per favore? Voglio mettere a mio figlio una camicia
pulita.” Aiutai quella donna a spogliare il suo ragazzo dai vestiti
insanguinati. Aveva due buchi nel petto. Ho fatto sempre la staffetta e
spesso accompagnavo persone fino alla Benedicta, la vecchia abbazia
sull’Appennino tra Genova e Alessandria. La zona era quella di operazione
della Brigata autonoma Alessandria e della 3a Brigata Garibaldi Liguria, un
luogo segnato dalla più terribile sconfitta nella storia del movimento
partigiano. In cinque giorni, tra il 6 e l’11 aprile 1944, furono uccisi in
combattimento settantadue uomini e altri settantacinque vennero fucilati.
Centoquarantasette caduti. E non basta: un gran numero di partigiani
catturati fu deportato nei campi di sterminio in Germania.
Ho ancora negli occhi come se fosse adesso quello che ho visto quando
sono salito lassù dopo la strage. Quei corpi dilaniati, irriconoscibili, buttati
nelle fosse dai compagni in attesa del loro turno per morire. Giuseppe
Odino, vicecomandante della Brigata Liguria, l’unico sopravvissuto,
raccontò in seguito che i fascisti e i tedeschi li avevano fucilati cinque per
volta. Anche lui cadde, ma era stato ferito soltanto di striscio: non se ne
accorsero e lo gettarono nella fossa insieme ai compagni morti. Riuscì a
scappare, ma fu catturato e deportato a Mauthausen: sopravvisse e fu
liberato nel maggio del ’45.
Quelli del Cln mi mandarono su il giorno dopo, da solo, per vedere se
qualcuno fosse riuscito a sopravvivere. Feci il primo tratto in bicicletta, poi
proseguii a piedi: otto ore di fila tra sentieri e scorciatoie che avevo
imparato a conoscere durante le nostre gite.
Da ragazzo, infatti, salivamo alla Benedicta per andare a divertirci. Si
andava su in gita con le ragazze e un carico di pagnottelle e scatolette di
carne. Ero riuscito ad avere le chiavi della chiesetta e in caso di maltempo
avevamo lì il nostro piccolo rifugio.
La mia famiglia ha sempre vissuto in provincia di Alessandria, a Ovada,
nell’Alto Monferrato, e la mia lotta partigiana cominciò lì: oltre il torrente
Orba, tra i vigneti del dolcetto, su verso Molare e Cremolino fino ad Acqui
Terme.
Mio padre era un ex carabiniere. L’8 settembre 1943 ci telefonò dalla
Valle d’Aosta, dov’era in servizio: “Portatemi abiti borghesi prima
possibile”. Ci andai io, lui si tolse la divisa; la pistola la regalammo a un
macellaio che già operava nella Resistenza. In casa non si parlava mai di
politica, e io avevo studiato per l’avviamento professionale, come si
chiamava la scuola dell’epoca. La scintilla scoccò dopo l’incontro con
l’imprenditore Giovanni Alloisio, un uomo stupendo, padre di due miei cari
amici: sua figlia Stefania fu una grande staffetta partigiana nel torinese,
Giovanni era uno dei capi del Cln, il Comitato di liberazione nazionale. Io
entrai nelle Sap, le Squadre di azione patriottica, ed ero con Giustizia e
Libertà, ma a casa non lo sapevano: ero figlio unico e mia madre, una
donna di grandissima sensibilità, sarebbe stata terrorizzata dalla mia scelta.
La Brigata Macchi fu la mia prima formazione partigiana. Era stata
organizzata a Silvano d’Orba, un paesino dalle mie parti, e l’incarico che mi
aveva dato Alloisio era quello di rifornire la brigata di viveri e munizioni.
Mi aveva messo a disposizione anche un cavallo, ma era bolso, cadeva per
strada e a volte i tedeschi, ridendo, mi aiutavano a tirarlo su.
In quei giorni ho avuto anche tanta fortuna. Più di una volta sono passato
col mio carico di armi attraverso i posti di blocco: utilizzavamo dei carri
lamierati all’interno che servivano agli operai delle nostre zone per
trasportare le pietre da una sponda all’altra del torrente. Ci nascondevamo
sotto viveri e armi per poi farli arrivare alle basi in collina. Io, però, non mi
sono mai trasferito stabilmente lassù.
La Benedicta fu una delle nostre più grandi disfatte, ma segnò anche il
momento della riorganizzazione per il movimento partigiano, fra la Liguria
e il Piemonte. Bisognava ripartire dopo la sconfitta, e per farlo ci
affidammo alla divisione Mingo che aveva una zona di operazione molto
vasta e comprendeva varie brigate. Era una formazione composta quasi solo
da comunisti, eppure una delle figure più in vista e più rispettate era don
Berto Ferrari, il cappellano. Lo ricordo benissimo, era un grand’uomo e un
prete di ferro. Dopo la guerra ha scritto dei libri sulla sua esperienza in
montagna. Io, anche da partigiano, sono sempre stato un cattolico
osservante. Non ero legato a nessun partito, allora, ma dopo la Liberazione
ho aderito alla Democrazia cristiana. Quando potevo, andavo a messa tutti i
giorni o passavo in chiesa per una visita breve, una preghiera. Abitavo con i
miei a casa ma, se c’era aria di perquisizioni, dormivo nel campanile della
chiesa Nostra Signora Assunta. Un momento brutto fu quando venne ucciso
il segretario del Partito fascista di Ovada. Ma ho passato lì nel campanile
anche le ultime notti prima della Liberazione. Ovada era considerata una
zona rossa, ma c’erano parecchi imprenditori e borghesi che stavano dalla
nostra parte, c’erano antifascisti come Marchelli e Ravera che erano stati al
confino. I preti non ci ostacolavano, cercavano di proteggerci.
All’interno della divisione Mingo, la mia Brigata era la Buranello.
Avevo un amico che di cognome faceva Russo e a lui mi ispirai per il mio
nome di battaglia, Ivan. Con noi c’era anche Pancho. Si chiamava Giovanni
Villa e ci conoscevamo da sempre. Da bambini giocavamo insieme a
pallone: io in porta e lui ala sinistra, era velocissimo. Nell’ottobre del 1944
Pancho venne catturato e portato nella piazzetta della chiesa di Olbicella.
Mario Ghiglione, “Aria”, un partigiano giovanissimo preso con lui, mi
raccontò per filo e per segno quello che subì: fecero salire Pancho sulla
sedia e gli diedero una corda da mettere al collo. Pancho rifiutò. E quando
un tedesco afferrò la corda per infilargliela, gli sputò in faccia. Fu un
attimo. Il tedesco impugnò il fucile e con un colpo gli sfracellò il volto.
Così morì Pancho, medaglia d’argento della Resistenza. Toccò a me
accompagnare suo padre a Olbicella su un carretto, con la bara dentro cui
riportarlo a Ovada. “Questo non è mio figlio,” disse davanti a quel volto
sfigurato.
Il giorno della Liberazione lo ricordo benissimo, ce lo pregustavamo da
tanto tempo. Sceso dal campanile, la notte del 24 tornai a casa da mia
madre. Lei aveva un negozio, e anche un banco al mercato di nastri e stoffe.
“Mamma, fammi una decina di fazzoletti tricolore!” “Ma non sono capace.”
“Ma va’ che sei un’artista con la Singer.” Allora tagliò le strisce, iniziò a
cucirle, ne fece almeno una ventina. E così noi, in centro a Ovada, il 25
aprile uscimmo con il fazzoletto tricolore mentre le ragazze ci buttavano
fiori.
Così le SS hanno massacrato il mio paese
Lauretta Federici
Nata a Vinca (Massa Carrara) il 2 febbraio 1937
Ho visto una bambina volare, una bambina di due mesi. L’ho vista bene.
A un certo punto un tedesco l’ha presa e l’ha lanciata per aria, e un altro le
ha sparato col mitra, come fosse un piccione. E io questo l’ho visto con i
miei occhi e non lo dimentico. Come potrei?
Come già fece mio marito Celso Battaglia, mi sono assunta l’impegno di
testimoniare finché avrò fiato l’eccidio di Vinca perpetrato il 24 agosto
1944, quando avevo sette anni. Alla fine si contarono centosettantatré
innocenti ammazzati. Dopo quelli di Sant’Anna di Stazzema, un mese
prima di Marzabotto, dove agì la stessa mente assassina: Walter Reder,
maggiore delle SS.
A Vinca io ci sono nata. È una frazione di Fivizzano, arrampicata
sull’Appennino carrarese; un paesino che devi proprio decidere di andarci,
salire e poi scendere, non si può attraversare, bisogna andare e tornare
indietro. Sta in mezzo alla montagna, come in una conca, e finché non arrivi
neanche ti accorgi che lì dentro c’è un paese. Tanti sono venuti quassù e
non l’hanno trovato. Ma i tedeschi, loro lo trovarono eccome. Ero bambina,
non potevo sapere che sulle Alpi Apuane, non distanti da noi, erano attive
delle brigate partigiane. Anche una mia zia aveva imparato a fare dei
segnali per avvisarli quando c’era pericolo.
Ricordo che stavamo tornando tutti insieme dalla messa e davanti a casa
nostra trovammo uno che non era un soldato semplice, era qualcosa di più,
un ufficiale, tedesco. Urlava, diceva che avevano ucciso uno dei loro. Ci
minacciò di brutto: “Se rifare un’altra volta, veniamo e… zac!”, fece il
gesto del coltello sulla gola. La rappresaglia scattò pochi giorni dopo, anche
se non avevano avuto altre perdite.
Iniziò tutto il 24 agosto. Si vedeva da lontano la colonna di veicoli sui
tornanti. Arrivò trafelata un’amica di mia mamma: “Giovanna, vengono i
tedeschi, spicciati che bruciano tutto, abbiamo visto i fuochi nei paesi giù”.
Papà non c’era, e per giunta mamma aveva mandato gli altri due figlioli più
grandi a prendere l’acqua salata dalla fonte, per cucinare, perché a quei
tempi il sale non si trovava. “I miei figli sono giù, ora me li uccidono”, il
primo pensiero è stato quello. Ma per fortuna i miei fratelli sono tornati a
casa quasi subito. Mia mamma allora ha preso dei castagnacci che stava
preparando e una forma di formaggio, era tutto quello che avevamo in casa.
Mia sorella, ancora mi chiedo perché, andò al suo lettino, tirò via lenzuola e
coperte e le buttò sopra un ciliegio, nell’orto.
Scappammo, io cercavo di tenere il passo con gli zoccoletti di legno ma
su per i boschi non ce la facevo, e allora li lasciai lì e andai a piedi nudi, in
mezzo ai castagni, con tutte quelle spine. Ho camminato così fin lassù, al
Mandrione, il recinto dove mettevano le pecore a dormire. Lì ritrovammo
gli altri del paese che erano riusciti a scappare, come noi. Non tutti,
purtroppo: i vecchi e i malati erano rimasti a Vinca. C’erano pure delle
ragazze, le invidiavo per le scarpe, che io non avevo più. L’angoscia era la
mancanza di mio padre, ancora disperso chissà dove. E l’attesa della morte,
perché i tedeschi risalivano come i cacciatori con la selvaggina.
Dormimmo all’addiaccio, intanto che gli adulti ascoltavano le notizie
terribili portate dagli ultimi arrivati. I nazisti avevano delle guide che gli
indicavano dove cercare. Si sentiva parlare carrarino, di sicuro erano spie
fasciste.
Il secondo giorno finalmente arrivò il babbo e ci disse: “Andiamocene
sulla montagna, che conosco un rifugio e lì forse possiamo salvarci”. Ma,
dovendo attraversare un ravaneto, una specie di ghiaione, dall’altra parte
vedemmo dei tedeschi davanti a una capanna. Per fortuna c’era una siepe.
Siamo rimasti nascosti lì dietro per tutto il giorno.
Davanti alla capanna, con i tedeschi, c’erano delle ragazze. Una teneva
un bebè in braccio. I tedeschi le spingevano e ridevano. A me pareva che
giocassero insieme. Ma poi vidi uno di loro afferrare il neonato – ho saputo
dopo che era una bimba di due mesi – e lanciarlo in alto, mentre l’altro
prendeva la mira e gli sparava. Dopo di che hanno ammazzato anche le
ragazze, sotto i nostri occhi.
Quando è calata la notte, mio padre ha trovato la grotta che conosceva e
lì siamo rimasti fino alla fine della strage, fino al 27 agosto 1944. Non ci
siamo mossi, non abbiamo cioè fatto l’errore di molti paesani che, dopo il
primo giorno, pensando fosse finita sono tornati a casa per recuperare
qualcosa da mangiare. I tedeschi avevano fatto finta di andarsene, ma in
realtà li stavano aspettando. E non volevano fare prigionieri. Alla fine si
sono contati almeno centosettantatré paesani di Vinca ammazzati. Un paese
distrutto. Non si accontentavano di ucciderli, li seviziavano. A una donna
incinta hanno aperto la pancia e tirato fuori il feto per vederlo. Un’altra
donna l’hanno infilata con un palo. Cose atroci hanno fatto.
Pure quelli del Mandrione li hanno uccisi tutti, e delle ragazze che
stavano lì con noi si sono trovate solo le scarpe, ma lontano. Quando siamo
tornati a Vinca, piano piano, pieni di paura, abbiamo visto i corpi buttati per
strada, poverini. Cominciavano a puzzare perché era agosto, faceva caldo,
tanto caldo. I paesani hanno dovuto accendere dei fuochi e bruciarli sul
posto. Non c’era la possibilità di seppellirli. L’odore di carne bruciata non
se ne andava più. E non avevamo neanche più una casa, incendiata pure
quella, come le altre. La stessa sorte toccò a Celso Battaglia, un altro
bambino sopravvissuto di Vinca, che sarebbe diventato mio marito.
Anche Celso era scappato, ma prima di noi, perché il suo babbo aveva
una famiglia numerosa e avevano una capanna di pastori sulle montagne.
“Sarà meglio starsene lì, almeno, se succede qualcosa, noi siamo già su,”
aveva detto a moglie e figli. Solo che i tedeschi erano saliti sulla montagna,
e lui li aveva visti arrivare. Fece uscire tutti dalla capanna e li portò in un
ravaneto lì vicino, prese il pane grosso, quello che durava una settimana, e
ne tagliò una fetta enorme per ciascuno dei cinque figli. Disse: “Mangiate
figli, tanto…”, e mio marito Celso se l’è sempre ricordata quella frase
lasciata in sospeso. Lì per lì aveva pensato: “Ma il mio babbo è ammattito,
perché ci ha dato tutto questo pane?”, solo dopo ha capito. Il suo papà
voleva dire che tanto ora i tedeschi sarebbero arrivati e li avrebbero uccisi
tutti. Almeno morire con la pancia piena. E invece fortuna ha voluto che
non li trovassero. Suo nonno, purtroppo, insieme a quattro zii e una
cuginetta, li hanno trovati. C’è una lapide che li ricorda. Ma lì sono andati a
colpo sicuro. Erano nascosti in un posto che nessuno poteva conoscere;
sono stati quelli delle brigate nere di Carrara, i carrarini, a dirlo ai tedeschi.
Sempre così abbiamo pensato.
Da quel giorno, da quando siamo tornati, i miei genitori hanno
cominciato a parlare tra di loro sottovoce. E io ne ero contenta e, anzi,
dicevo: “Mamma, quando avete finito dimmelo che mi tolgo le dita dalle
orecchie”. Non volevo sapere più niente, avevo troppa paura. E come me
nessuno voleva più sentir parlare di quei giorni, e non voleva parlarne,
quasi fosse una colpa, una vergogna da nascondere.
Io e mio marito Celso poi emigrammo in Francia, e tornavamo in estate
a Vinca per le ferie, proprio ad agosto, quando c’era l’anniversario della
strage. In Italia si sentiva parlare delle atrocità commesse dai nazifascisti in
altri luoghi. Mai di Vinca, eppure c’era stato un eccidio anche qui. Quando
siamo tornati ad abitare in Italia, mio marito Celso non lo ha accettato più.
Ha cominciato a scrivere, prima un racconto per un libro dell’Anpi e poi
uno tutto suo, per mettere ordine e far conoscere i fatti: Vinca. La sua storia
e il suo martirio. Memorie di ieri, seme di domani. Lo chiamavano
dappertutto a presentarlo, Celso non era mai in casa, era sempre a cercare
persone che sapessero, sempre davanti alla televisione a vedere cento
telegiornali, voleva essere informato su tutto. E un giorno, era il 1985,
abbiamo sentito la notizia che l’ufficiale delle SS che aveva comandato la
strage nostra e pure quella di Marzabotto – Walter Reder – era stato liberato
dal governo italiano e se ne poteva tornare in Austria.
Io neanche volevo pensarci più. Ma ancora doveva accaderci qualcosa di
inaspettato. Venne da noi un signore tedesco di nome Udo. Voleva
conoscere i superstiti dell’eccidio di Vinca, e gli avevano consigliato:
“Cerca Celso Battaglia”. Udo Sürer era il figlio di Josef Maier, una delle SS
del battaglione della morte, che ci aveva inflitto tutta quella sofferenza. Udo
non si chiamava più Maier come lui, aveva voluto cambiare cognome dopo
che suo padre aveva messo per iscritto che non si pentiva, che credeva di
aver fatto il suo dovere. Udo voleva sapere tutto, fino in fondo. Non fu
facile, ma Celso convinse il sindaco di Fivizzano a far parlare davanti a tutti
noi il figlio dell’assassino. Lui nel discorso ha detto: “Io non sono venuto
qui per discolparmi, non avrebbe senso, ma per condividere il vostro
dolore”. Da quel giorno divenne un amico caro, ha partecipato a molti
anniversari del 24 agosto a Vinca, siamo andati a trovarlo in Germania a
casa sua.
Udo è un uomo di pace, nella vita ha scelto di fare l’avvocato dei
profughi e dei migranti. E noi gli vogliamo bene.
Solo per caso scampai al massacro della famiglia Baffè
Adelina Grossi
Nata a Massa Lombarda (Ravenna) il 1o novembre 1927
Gruppi di difesa della donna
Eravamo nella camera da letto di mia madre. E tenevamo una riunione
clandestina. Molte donne di Massa Lombarda (che si chiama così, ma in
realtà si trova nel cuore della Romagna, tra Forlì e Ravenna) si erano date
appuntamento a casa nostra. Stavano organizzando un Gruppo di difesa
della donna, c’erano contadine e borghesi, comuniste e repubblicane. Io ero
abituata a sentire ragionamenti antifascisti fin da quando ero piccola. Mio
padre, contadino col cervello fino e comunista, era stato arrestato nel 1927:
io sono nata che era prigioniero a Regina Coeli, si fece un anno di galera e
fino alla Liberazione se la passò male, sorvegliato, emarginato e in miseria.
Per me, visto che ero femmina, la scuola fu considerata un lusso che non ci
si poteva permettere. Così, assistendo a quella riunione mi entusiasmai: per
la prima volta capivo davvero che, anche come donna, avevo il dovere e il
diritto di impegnarmi.
Lo sbocco naturale, allora, era fare la staffetta. Ma la Lalla, anche lei alla
riunione in camera di mamma, non era una staffetta come tutte le altre. Si
chiamava Osvalda Baffè, aveva otto anni più di me, abitava in una cascina a
non più di duecento metri da casa nostra. Ed era caposquadra di una Sap, le
Squadre di azione patriottica che avevano come scopo principale quello di
coinvolgere la popolazione nella lotta di Liberazione. Da noi, poi, la
situazione era particolare perché non c’erano montagne che offrissero riparo
ai partigiani: in pianura la protezione la offrivano i contadini.
Il padre della Lalla, Pippo, era comunista e antifascista da sempre: lo
avevano processato tre volte e si era fatto otto anni di carcere. Così, nel
1944, fu del tutto normale organizzare con i figli, Luigi e Osvalda, le prime
formazioni partigiane della zona.
Quando la Lalla mi chiese di accompagnarla nei suoi giri lo feci con
entusiasmo. Lei sapeva che doveva stare attenta. E, infatti, non dormiva più
a casa. I fascisti di Massa Lombarda aspettavano solo il momento giusto per
regolare i conti con l’avversario di sempre, Pippo Baffè.
Lo trovarono, il pretesto, la mattina del 17 ottobre 1944. Nel campo
davanti alla cascina, in posizione isolata, i Baffè avevano costruito un
rifugio per i ragazzi in clandestinità, progettato in modo da potercisi
nascondere, isolato in maniera che non c’entrasse l’acqua…
Quella mattina un partigiano, un certo Gastone, uscì da quel rifugio per
fare i suoi bisogni e si trovò di fronte un tedesco: di certo erano arrivati lì
per via di delatori, come una tale Elisabetta che io ho conosciuto bene, una
persona che se la faceva sia con i partigiani sia con i fascisti. Preso dal
panico, il partigiano sparò, e anche l’altro sparò: morto lui e morto il
tedesco. Era l’occasione che cercavano. Andarono a casa dei Baffè, tirarono
fuori le donne dal letto, picchiarono sia i bambini sia gli uomini. C’era un
grande cortile con in mezzo il pozzo per abbeverare le bestie. Misero gli
uomini e le donne tutti in fila.
La Lalla, come dicevo, non dormiva più a casa per sicurezza, e quella
sera era rimasta dal fidanzato. Qualcuno le disse: “Guarda che intorno alla
cascina c’è movimento”. Figurati lei, che il padre lo adorava. Al solo
pensiero che fosse in pericolo, corse subito. Ma prima passò da casa a
chiamare me, l’Adelina. Quella mattina piovigginava e l’uva nera non la
puoi vendemmiare quando piove, altrimenti fa il vino cattivo. Così mio
padre mi aveva lasciato dormire. “L’Adelina è a letto,” le disse.
Salvandomi la vita.
Verso le dieci del mattino vedemmo un camion, una rarità perché allora
erano pochi gli automezzi per le strade. Nel cassone dietro c’erano in piedi
tutti i Baffè. Ci siamo guardati in faccia, erano bianchi così. È stata l’ultima
volta. Li avevano portati nella sede del fascio, li avevano riempiti di botte,
torturati, e li stavano riportando a casa.
Verso le undici e mezza di mattina, sentimmo degli spari, vedemmo il
fumo che si innalzava e sentimmo le grida degli animali bruciati vivi. Al
pomeriggio, silenzio. Nessuno aveva il coraggio di muoversi.
La mattina dopo, io e mia cugina Berta decidemmo di andare a vedere
cos’era successo. Nessuno si accostava, così noi scappammo di nascosto dai
genitori. All’inizio della strada che portava alla casa dei Baffè, in alto su un
palo, avevano messo un cartello: “Qui abitava una famiglia di assassini
partigiani”.
Andammo avanti io e mia cugina, in questo silenzio terribile.
Cominciammo a vedere delle teste di pollo, perché i tedeschi ai polli
staccavano la testa. Poi, biancheria sparsa, lenzuola. La casa distrutta,
bruciata, cumuli fumanti. Si sentiva puzza di carne bruciata, e questo odore
così acre di carne mi è rimasto impresso, mi pare di sentirlo ancora. Ma
dov’erano? Li avranno portati tutti via in un campo di concentramento,
abbiamo sperato. Svoltammo nel cortile, con in mezzo il pozzo, vicino
c’erano macchie di sangue e dei bossoli. Ci avvicinammo alla porta per
entrare nella casa crollata, c’era una rete metallica di un letto sopra
l’architrave, e sotto macerie. E da lì vedemmo venire fuori una mano. Ecco
dov’erano.
Li avevano ammazzati tutti. Anche i Foletti, poveretti, una famiglia di
tre vecchi zitelloni che abitavano vicino, non sapevano niente, non
andavano neanche dal barbiere. Adamo, novantenne, aveva i capelli lunghi
e bianchi, e faceva impressione perché nessuno allora li aveva così lunghi.
Tutti quelli che si erano avvicinati a quella casa, quel giorno, avevano fatto
una brutta fine, come alcune persone del paese che erano andate a comprare
il vino da loro. Presero in mezzo anche un certo Ricci, un fascistoide, e
anche il garzone, un ragazzo libico che si era stabilito lì perché i fascisti
avevano invitato i contadini di Massa Lombarda ad accoglierne uno in casa
dopo la sconfitta di Tobruk. Anche noi lo avevamo fatto. Quando era
arrivata Lalla, l’avevano schernita: “Eccola, quella che dà da mangiare ai
partigiani!”.
In tutto morirono in ventitré. Di Lalla, quel giorno, trovarono solo un
pezzo di piede col sandalo, e più niente.
Io ero presente al riconoscimento dei cadaveri e venimmo a sapere che
avevano ucciso prima i giovani e costretto i padri e i nonni a vedere morire
figli e nipoti. Pippo Baffè stava sopra, per ultimo, ancora col suo vestito
nero, gonfio e, nonostante il fuoco, ancora riconoscibile.
La sera stessa dell’eccidio vennero in casa nostra dei tedeschi, alti due
metri, vestiti di nero. “Comunisti! Assassini!”, ci misero tutti in un angolo e
pensammo che avrebbero ammazzato anche noi. Ma bevvero il nostro vino
e poi andarono via quando era finito.
In realtà, dall’ottobre del ’44 fino all’aprile del ’45, per lunghi mesi,
abbiamo avuto i tedeschi in casa, con prigionieri russi e francesi che
usavano per portare da mangiare al fronte, dove si rischiava la vita. Ma noi
continuavamo comunque a sfamare i partigiani, facevamo maglie, fazzoletti
con la bandiera italiana che avrebbero dovuto indossare quando fosse
arrivata la Liberazione. Perché la sentivamo arrivare.
In quei giorni lì, eravamo piombati in una situazione dove i pensieri, le
paure, le preoccupazioni erano talmente grandi che ci si dimenticava di
tutto quello che un giovane avrebbe dovuto pensare e sperare. Mi rendevo
conto che mi stavano scippando la giovinezza, ma continuavo a sognare
l’Italia del dopo. Quando venivano delle persone acculturate – che io
ammiro molto perché mi è mancato lo studio –, figli di comunisti che
frequentavano l’università e facevano riunioni clandestine nelle nostre
cascine, avevano le parole giuste per spiegare cosa sarebbe stata l’Italia.
“Democrazia”, “libertà di parola”, “libertà di stampa”.
Avevamo dei sogni, allora. Il modello era l’Unione Sovietica, speravamo
di fare la rivoluzione.
Il giorno della Liberazione fu indescrivibile. Dopo aver passato dolori,
paure, dopo aver visto i nostri amici venire ammazzati, quel giorno
sembrava ci fossimo dimenticati tutto. Una gioia. Abbiamo festeggiato a
Massa Lombarda, la folla ha riempito le strade e le piazze, ci si
abbracciava, si piangeva.
Ma quando dopo qualche settimana i partigiani sfilarono in divisa
all’inaugurazione di piazza Umberto Ricci, un grande martire partigiano,
donne non se ne videro. Già.
Faccio l’esempio di mia madre, una grande lavoratrice che ha tenuto in
piedi lei la casa, più forte di mio padre, e che ha perfino tolto la lana dai
materassi per fare le maglie ai partigiani, nutrendoli e tutto il resto. Ma
dopo la guerra, quando io avevo bisogno di agire, di capire chi ero, cosa
volevo, avevo sete di sapere, leggevo, ascoltavo le conferenze, andavo alle
riunioni a Massa Lombarda, mia mamma mi diceva: “Ma cosa stai a fare
fuori la notte, chi vuoi che ti sposi, poi? Sai che porta disgrazia vedere le
donne di notte”. Insomma, d’un tratto era tornata la donna dell’Ottocento di
prima. Il pregiudizio era dentro di noi, la donna doveva stare sottomessa,
non avevamo neanche il diritto di voto. E invece nelle riunioni clandestine
di voto alle donne si parlava, ed era una cosa che entusiasmava. Il primo
ciclostilato di “Noi Donne” l’ho visto allora, poi dopo è diventato un
giornale, che ho diffuso per tanti anni.
Dopo la guerra ho incontrato un ragazzo, guarda caso comunista, ci
siamo sposati e siamo andati a vivere a Ravenna. Io facevo la sarta, ma
sono rimasta sempre con il mio bisogno di indipendenza, di essere libera,
non solamente schiava della casa. E, anche se non sono mai andata via da
Ravenna, m’è venuto il mondo in casa, persone di diverse condizioni e
pensieri. Mio marito era molto attivo in politica, sempre fuori, con i
contadini. I desideri li ho tenuti nel cassetto, perché dovevo fare da padre e
da madre ai figli. Tante contraddizioni da conciliare. Non era quello che
avevo immaginato, in fondo. Durante la Resistenza si parlava già di voto
alle donne, di divorzio, di interruzione di gravidanza. Ma la forza d’urto per
realizzare questi obiettivi, ditemi se sbaglio, fu dei radicali. E io avevo una
rabbia! Ma come? Noi lo avevamo progettato che eravamo ancora nel buco,
doveva essere una cosa nostra, ma se non venivano Emma Bonino e Adele
Faccio, che si son fatte pure la galera, rimaneva tutto sulla carta. L’ho
vissuta così, male.
E quando le cose non mi piacevano, mi rifugiavo nella lettura. Anche
adesso lo faccio.
La lettura mi ha aiutato anche a non pensare alla strage dei Baffè, perché
a sedici anni non è una ferita facile da elaborare. Quando mi torna in mente,
leggo.
“Vorrei poter vedere Claretta”
Wilma Conti
Nata a Dongo (Como) il 10 febbraio 1929
Staffetta
“Le spiace lasciare quella porta aperta? Vorrei poter vedere Claretta.”
Eravamo in una camera del municipio di Dongo, Lago di Como. Era pieno
di partigiani che andavano e venivano, presi da un comprensibile stato di
eccitazione: a fare quella domanda era stato Benito Mussolini, il Duce, da
poco catturato mentre cercava di scappare travestito da soldato tedesco,
confuso in una colonna in ritirata.
E quel 27 aprile 1945 c’ero anch’io, una ragazzina di poco più di
quindici anni. Nessuno si meravigliò della mia presenza perché frequentavo
quegli ambienti, conoscevo quelle persone da sempre, da quando ero poco
più che una bambina.
Mio padre Luigi era un socialista. E io, come tutta la mia famiglia, ho
sempre fatto quel che potevo per dare una mano ai partigiani: avevamo una
trattoria, sulla strada per la montagna. Da lì passavano dunque tutti. Era il
posto giusto per far arrivare messaggi, ordini. Li scrivevano su dei foglietti
e li lasciavano sul bancone. Io li prendevo, li arrotolavo, inforcavo la
bicicletta e partivo. Facevo la spola con Como passando proprio davanti
alla brigata nera, a cui regalavo grandi sorrisi, spesso ricambiati. Non mi
hanno mai fermato, non mi è mai successo nulla, a pensarci bene non ho
nemmeno mai avuto paura. Poi arrivò il giorno della cattura. E io vidi ogni
cosa.
In realtà da piccola mi affascinavano le divise che ci facevano indossare,
le celebrazioni a cui ci facevano partecipare, l’esaltazione della patria e del
suo condottiero che ci insegnavano. Tanto che, tornata a casa da scuola,
avevo l’ardire di contestare mio padre o di vergognarmi di mia madre
perché non aveva donato la sua fede alla patria. “Tas, stupida, diventa
granda che te capisaret quaicos!” ribatteva mio padre.
Come aveva ragione, e quanto avrei capito. Il 22 dicembre 1944
arrestarono a Dongo più di quarantacinque persone, presero praticamente
tutti i componenti del Cln, tra cui mio padre. La mattina andammo tutti in
bicicletta a Menaggio, per capire che fine avessero fatto gli arrestati. A un
certo punto arrivarono i camion che trasportavano i prigionieri e cercai di
farmi largo tra la folla per scorgere mio padre. Non riuscii a individuarlo fin
quando, in lontananza, vidi un vecchietto curvo, che camminava piano: era
lui. Dopo averne prese tante, era quasi irriconoscibile.
È ovvio, insomma, che quando decisi di fare la staffetta nessuno provò a
farmi cambiare idea.
Il 27 aprile a Musso, il paese prima di Dongo risalendo la riva del lago,
si fermarono due colonne tedesche in ritirata. I partigiani avevano piazzato
dei tronchi in mezzo alla strada per impedire che la carovana passasse senza
controllo. La sfilata di mezzi era molto lunga ed era iniziata una trattativa
tra i partigiani e i soldati: “Parola d’onore,” aveva detto il comandante
tedesco, “a bordo dei camion non ci sono italiani”. Il particolare era
cruciale: bisognava evitare che, dopo la Liberazione, i criminali fascisti
scappassero dall’Italia senza pagare per le proprie responsabilità.
Don Enea Mainetti, il parroco di Musso, aveva appena finito la messa
delle sette e, incuriosito dal trambusto, uscì dalla canonica per vedere cosa
stava succedendo.
Io non ero lì, ma l’ho sentito raccontare tante volte: un tedesco chiese al
prete, in latino, quanti fossero i partigiani in zona. Il prete equivocò e pensò
che gli avesse chiesto quanti fossero gli abitanti di Dongo: “Tria milia,”
rispose. Non sarà certo su questo leggendario particolare che la storia
d’Italia ha cambiato verso, ma quel che successe dopo lo sanno tutti: un
partigiano riconobbe Benito Mussolini travestito da soldato tedesco.
I partigiani portarono il Duce e una serie di gerarchi fascisti che erano
stati arrestati con lui in piazza a Dongo. Io ero a casa di mia zia, proprio lì
su, e seguii tutto in diretta.
Ovvio che, curiosa com’ero, non potei fare a meno di scendere ed
entrare nella sala dove c’era anche Mussolini. Lo guardavano tutti, lui non
parlava con nessuno nonostante alcune persone lo tempestassero di
domande.
Poco tempo dopo arrivò anche Claretta Petacci: la portarono prima nella
sala del municipio e poi in una stanzetta accanto. I partigiani erano sempre
più agitati, io sempre più incuriosita. Restavo in silenzio, e mi guardavo
intorno cercando di prendere nota di tutto quello che stava accadendo.
Ricordo anche quando arrivò Marcello Petacci, il fratello di Claretta, che
aveva seguito il convoglio in auto con la famiglia. Gli alti gerarchi lo
cacciarono. “Via, via, è un traditore,” urlarono, l’ho sentito con le mie
orecchie. Ho visto anche quando gli hanno sparato: ero nella casa di mia
zia, mi dicevano: “Vai a casa, vai a casa”. Io uscivo dalla porta e rientravo
dal retro dove c’era un’altra scala. Così ho visto tutto…
A gestire ogni cosa c’era Luigi Canali, il capitano Neri che io conoscevo
bene. Lo avevo aiutato tante volte in quei mesi: portavo i suoi messaggi in
montagna ai compagni partigiani, lui mi diceva dove andare. E io andavo.
Spesso era necessario batterli a macchina. Ho passato con lui pomeriggi
interi a scrivere quelle circolari che giravano di mano in mano tra i
compagni. Era un uomo bellissimo e affascinante: avevo soltanto sedici
anni, ma bastavano per capire che era una persona speciale…
C’erano i partigiani che andavano su e giù, ogni tanto passava qualche
fascista, lo riconoscevi dalla testa chinata. E c’ero io, che sentii quella voce.
Era Mussolini, seduto su una panca di legno, a pochi passi da me: “Le
spiace lasciare quella porta aperta?”.
A Montefiorino abbiamo fondato una repubblica
Ermenegildo Bugni
Nato a L’Aquila il 2 novembre 1927
Vicecomandante della divisione Modena e responsabile di zona
Porta Santo Stefano nella Brigata “Irma Bandiera” di Bologna
Nome di battaglia “Arno”
Quale altra scelta avrebbe mai potuto compiere un ragazzo come me?
Avevo solo nove anni nel 1936 quando una squadraccia fascista fece
irruzione a casa nostra, a L’Aquila, per punire papà che si era lasciato
sfuggire in pubblico un’imprecazione contro il Duce. Mamma chiuse in una
stanza me e mio fratello, ma sentimmo che lo massacravano di botte, prima
di trascinarlo via. L’indomani, all’alba, lo rilasciarono in condizioni
spaventose. Gli avevano infilato a forza un imbuto in bocca e lo avevano
costretto a tracannare dell’olio lubrificante bruciato. Morì poco tempo dopo
per via delle piaghe nello stomaco.
Mancato il papà fui costretto a lasciare gli studi e nel 1943 ci
trasferimmo a Bologna. Per mantenerci, la mamma lavorava in casa come
ricamatrice, ma in tempo di guerra il lavoro era poco. Iniziai ad aiutarla
facendo il fattorino, solo mance, nessun salario. A tredici anni entrai da
operaio prima alla Ford, che era stata sequestrata dai fascisti, e poi in
un’altra fabbrica, che venne distrutta dai bombardamenti del 25 settembre.
Allora mi aggregai a una comitiva di amici facchini, ma nel frattempo
cercavo di entrare in contatto con i primi gruppi della Resistenza.
Fu un dentista, il dottor Casoni, il primo a impiegarmi come staffetta.
Avevo solo quattordici anni quando, catturato una prima volta dopo
l’attacco al comando tedesco di via Dante, riuscii a evadere e presi la via
della montagna. Mamma cercò di dissuadermi, ma ero molto determinato e
sarebbe stato imprudente restare a Bologna. Tra noi, dopo che mi aveva
raccontato i particolari della morte di mio padre, si era instaurato un
rapporto alla pari. Come se fossi stato un fratello, più che un figlio.
Molti mi chiedono com’è che i partigiani accettassero di reclutare un
ragazzo ancora adolescente. Ma ero grande e grosso, sviluppato fisicamente
e non solo mentalmente, dimostravo molto più della mia età. Nel marzo del
’44 un boscaiolo mi accompagnò sull’Appennino bolognese, sopra
Vidiciatico, dove incontrai cinque montanari che non avevano risposto alla
cartolina di richiamo e vagavano per i boschi. Per prima cosa mi chiesero di
scegliere il mio nome di battaglia, anche se non capivo bene a cosa servisse.
Usavano nomi tipo Fulmine o Tempesta, che non mi piacevano. E siccome
uno veniva dalla Toscana, decisi di chiamarmi Arno.
Ben presto incontrai un personaggio straordinario che aveva già fatto la
guerra di Spagna, Mario Ricci, per tutti il comandante Armando. Fu il mio
valoroso maestro d’armi. Nel dopoguerra sarebbe stato insignito della
medaglia d’oro e del grado di generale, e anche eletto deputato. Ma, intanto,
devo a lui se ho imparato a combattere.
Fu lui che mi insegnò a fare la guerriglia. Come usare le armi, ma anche
come pensare, come spostarci, quando attaccare, quando sparare… Per
colpire il bersaglio non basta prendere la mira.
Un suo complimento mi riempiva d’orgoglio. Nei momenti di pausa,
quando i più riposavano, facevo parte di quella ventina che si riuniva per
discutere le ragioni della nostra lotta. Fu così che mi formai una coscienza
politica. A noi ragazzi non si stancava di ripetere: “Dopo la guerra dovrete
essere gli artefici della ricostruzione dell’Italia”. E mi corrono ancora i
brividi lungo la schiena ricordando il giorno in cui Armando mi disse:
“Arno, da oggi fai tu il vicecomandante”. Nessuno poteva immaginare che
non avessi ancora sedici anni.
La nostra divisione Modena combatteva sui colli tra Modena e Reggio
Emilia. Insieme alle altre brigate, riuscimmo a prendere il controllo di una
vasta area, milleduecento chilometri quadrati, dove fascisti e tedeschi non
potevano più mettere piede. Un vero e proprio territorio liberato, dietro la
Linea Gotica, un esperimento di democrazia che in seguito prenderà il
nome di Repubblica partigiana di Montefiorino. Ero incaricato di
presidiarne uno degli ingressi, con formazioni di trenta o cinquanta uomini.
Ci sentivamo forti, pronti a sferrare l’attacco decisivo. Piombò su di noi
come una doccia fredda, il 13 novembre 1944, la notizia del “proclama
Alexander”: l’ordine emanato dal comandante in capo delle forze alleate nel
Mediterraneo di sospendere le operazioni militari fino alla primavera
dell’anno successivo. Ma come? Noi eravamo convinti che la guerra
sarebbe finita nell’autunno del 1944. A ottobre era avvenuto l’eccidio di
Marzabotto, non distante da noi. Cos’altro dovevamo sopportare?
L’inverno, lassù, si preannunciava durissimo, scendere a valle senza
l’appoggio delle forze regolari era impensabile. Davvero gli Alleati
puntavano alla smobilitazione dei partigiani?
Fu allora che tra noi iniziarono a circolare i sospetti di sporchi giochi
politici sopra la nostra testa. Divisioni ideologiche già si erano affacciate al
nostro interno, fra chi aspirava a una rivoluzione socialista e chi, abbattuto
il fascismo, voleva ripristinare un sistema capitalistico. Ma non ci
impedivano di combattere insieme dalla stessa parte. Da allora, per la prima
volta, si cominciò a parlare di “Resistenza tradita”. Nel dopoguerra ne
avremmo pagato le conseguenze.
Francamente non ricordo momenti di felicità, in quei mesi terribili. Ma
dico con sincerità che non sentivo neanche la paura. Forse era fatalismo. La
morte l’avevo messa in conto. Anche la volta in cui fui catturato dai
tedeschi e messo sull’orlo di un burrone. Mi avevano picchiato, mi
tenevano per le ascelle. Ero sicuro che stavo per essere fucilato. La legge
era quella, lo presi come un fatto scontato. Invece il maresciallo decise di
farmi deportare in Germania e, ai confini con il Veneto, riuscii a scappare.
Fu così che il seguito della Resistenza l’ho combattuto in città, nella
Brigata Garibaldi “Irma Bandiera”. Mi diedero la responsabilità del settore
che andava dalle Due Torri a Porta Santo Stefano. Neanche il giorno della
Liberazione fu diverso dagli altri: avevamo il mandato di consegnare
Bologna in ordine e funzionante. C’era troppo da fare per badare ai
sentimenti.
Dopo la guerra ricominciarono tempi durissimi. Un anno di ospedale
perché il mio fisico era logorato. Mi iscrissi al Partito comunista, ma da
parte dei dirigenti arrivarono accuse di settarismo. Riuscii a farmi assumere
come operaio in una fabbrica metalmeccanica dove le condizioni lavorative
però erano insopportabili, proprio come sotto il fascismo. L’ambiente era
malsano. Nessuna sicurezza, solo in pochi erano dotati della maschera
obbligatoria. Gli operai mangiavano, se andava bene, seduti sopra un sasso
con il piatto in mano. Io cercavo di far capire ai colleghi che la Resistenza
ci aveva dato dei diritti, che dovevamo protestare. Il risultato fu che mi
licenziarono in tronco. Sulla lettera c’era scritto chiaro e tondo che
Ermenegildo Bugni era “un bolscevico, nemico del padrone, pericoloso per
tutte le democrazie occidentali”.
Non trovavo più un impiego e per anni sono andato avanti
arrangiandomi come venditore ambulante con mia madre, nei mercati.
Cercammo di organizzarci grazie al sindacato, la Cgil. Passavo la notte su
una branda senza materasso in un’abitazione dove dimoravano sette
famiglie di sinistrati e profughi. Ero deluso. Nel 1952 fui ricevuto anche da
Togliatti a Botteghe Oscure, perché il partito comprendeva la mia ingiusta
situazione e cercava di darmi una mano. Devo molto a quella
conversazione, in cui Togliatti mostrò garbo e acutezza, facendomi
ragionare: bisognava darsi una calmata, usare più il cervello e meno la
pancia, se volevamo rendere operante in tutti i suoi valori la Costituzione
uscita dalla Resistenza. Compresi la sua insistenza perché agissimo
nell’ambito della legalità e ripresi il mio posto di militante nel partito.
Gliene sono grato. Pian piano, mi sono rifatto una vita. Ho continuato a
militare nel partito e a testimoniare con l’Anpi cosa vuol dire essere
partigiano. Per tutti, a Bologna, sono rimasto Arno.
In montagna a sedici anni senza dirlo ai genitori
Guido Ravenna
Nato a Venezia il 7 ottobre 1927
5a Brigata Osoppo
Nome di battaglia “Furio”
Per andare a fare il partigiano scappai di casa. Avevo sedici anni. Papà
commerciante, io liceale: in famiglia si criticava il fascismo, ma niente
attività clandestina. Con gli amici fidati ci lamentavamo, osservavamo la
guerra a distanza, ascoltavamo Radio Londra: ho seguito giorno per giorno
la battaglia di Stalingrado. Un giorno, dopo l’8 settembre 1943, andai alla
Marittima, il porto di Venezia. Arrivavano le navi dalla Jugoslavia cariche
di prigionieri italiani scortati dai tedeschi. Li sbarcavano, li caricavano sui
camion. Dovevano superare il ponte che attraversava la laguna a Mestre e
poi venivano chiusi in quegli infami vagoni. Fu straziante. Guardavo i
soldati affamati e assetati dopo la cattura: sulla cabina c’era un tedesco col
mitra e gli italiani erano costretti a stare seduti. Portammo delle mele,
perché da mangiare non c’era altro. Le lanciavamo sui camion. A un certo
punto si alzò un bersagliere, mi sembra ancora di vederlo: “Ritorneremo,”
mi disse. E chissà se è mai tornato. Un altro gruppo di amici raccoglieva i
bigliettini che i soldati lanciavano dagli sportelli dei vagoni, con l’indirizzo
di casa e il proprio nome. Li mandammo alle famiglie per dire: il tal giorno
tuo figlio era a Mestre, vivo. Sono queste scene che mi hanno dato la spinta
verso la montagna.
Prima, con i miei compagni di liceo, avevo già cominciato a fare attività
clandestina a Venezia. All’inizio erano i manifestini da mettere sotto le
porte, poi arrivarono le bombe a mano contro la sede fascista di Santa
Margherita. Di sera, vetri rotti, un gran fracasso. Bombe improvvisate,
perché l’organizzazione si stava ancora formando. I miei compagni erano
simpatizzanti del Partito d’azione: io non sapevo neanche cosa fosse, ma
seguivo la corrente.
A fine anno scolastico, nel giugno del ’44, per primo partì Biondo (si
chiamava proprio Biondo di cognome, Renzo di nome), che era un po’
l’animatore del gruppo. Subito dopo, io lo raggiunsi. Senza dirlo ai miei.
Avevo fatto un tentativo di accennare alla mia decisione, qualche giorno
prima, ma ero stato bloccato: avevano paura, dovevo fare l’esame di
maturità… Allora filai via.
Volevamo raggiungere la Brigata Osoppo, che si stava organizzando in
Carnia. Presi il treno e scesi a Pinzano al Tagliamento. Mi avevano dato
istruzioni: “Vai al castello di Pielungo, entra in osteria e di’: ‘Io sono quello
del burro’”. Con questa parola d’ordine qualcuno mi avrebbe portato dai
partigiani. In realtà a Cassacco, poco dopo Pinzano, due uomini con i
fazzoletti al collo mi fermarono. “Dove vai?” La zona in cui operavano si
era allargata rispetto alle mie informazioni. Lì ho trovato anche il Biondo e
insieme siamo saliti in Valcellina.
La brigata era composta soprattutto da montanari, qualche alpino e
anche ufficiali della divisione Julia. E poi c’era Bepi Torresin, uno studente
della Normale. Era un vero intellettuale, ma anche un combattente, e in
seguito diventò comandante di un battaglione. Finita la guerra ha fatto
carriera, ha avuto la cattedra di filologia classica in Danimarca.
Qualche tempo dopo il mio arrivo sarebbe nata la Repubblica della
Carnia, un territorio liberato e controllato dai partigiani per più o meno tre
mesi. Ma in quel momento i blocchi non c’erano ancora, di camicie nere
non se ne vedevano e i carabinieri collaboravano con noi. Infatti, il giorno
in cui una spia fascista si presentò in caserma a Clauzetto annunciando la
sua intenzione di infiltrarsi tra i partigiani, i carabinieri ce la consegnarono.
Vidi la sua fucilazione a Pielungo. Certo era reo confesso, ma non fu
comunque un bello spettacolo.
Non ricevemmo un vero addestramento, il tempo era poco, e pure i
mezzi. Dovevamo risparmiare soprattutto le munizioni, quindi toccava
imparare sul campo. A un certo punto arrivò Maso, Pietro Maset, futuro
grande comandante, capitano degli alpini. Fu lui a guidarci in qualche
piccola esercitazione.
La valle che dalla pianura arriva a Barcis è stretta e diventa un canyon:
un posto perfetto per la difesa. Ci furono diversi scontri, incursioni
tedesche, riuscimmo ad abbattere perfino un carro armato. Fu l’unico, e per
tutti diventò “il” carro armato. Ne prendemmo un altro alla Liberazione, ma
i tedeschi scappavano: in questa impresa non ci fu davvero nulla di eroico.
Sulle montagne conobbi anche la paura. Era novembre, l’occupazione
delle valli era stata travolta dalla grande offensiva di fascisti, tedeschi e
cosacchi. Dovevamo recuperare dei rifornimenti lanciati da un aereo: poca
roba, per giunta scadente. All’altezza di Andreis cademmo in un agguato
della Xa Mas. Io ero andato in avanscoperta con un mio compagno: i fascisti
ci lasciarono passare per prendere il gruppo. A un certo punto si
scatenarono le mitraglie, spari da tutte le parti. Colti di sorpresa, non
riuscimmo a organizzarci, scappammo tutti. Alla fine morì un solo
partigiano e una donna rimase ferita. Spesso le donne ci aiutavano a
trasportare con le gerle i materiali di cui avevamo bisogno. La gente del
posto ci sosteneva, ci portava cibo. Per un vago istinto di appartenenza e per
un odio contro i tedeschi che risaliva al Risorgimento, li chiamavano i
“muc”, un dispregiativo che voleva dire austriaci.
E pensare che all’inizio i montanari, sia quelli nella brigata sia i
contadini, ci guardavano con diffidenza, a noi veneziani. Poi li
conquistammo. Bepi e il Biondo, futuro avvocato, ci facevano lezioni di
democrazia. “C’è un Parlamento,” spiegavano. E uno: “Ma sai che la
democrazia è una bella cosa, se qualcuno non è d’accordo l’ammazzo”.
Aveva capito tutto! Noialtri eravamo ignoranti di politica e di
organizzazione, non eravamo attivi come i garibaldini, che avevano avuto
l’esperienza della clandestinità, c’era gente che aveva combattuto nella
guerra di Spagna. Avevano addirittura dei mortai e reduci dalla campagna di
Russia che li sapevano usare. Con i garibaldini c’era polemica, ma nulla di
esagerato. Per farvi capire, l’attrito che può esserci tra un pullman di
interisti e uno di laziali. A volte però la situazione era più tesa e perfino
bizzarra: i comandanti ci avvisavano che i garibaldini erano in agitazione.
Noi tenevamo un occhio a valle per vedere se arrivavano i tedeschi e uno a
monte per capire cosa facessero i fazzoletti rossi. Poi probabilmente ci
furono dei colloqui e nacque addirittura il comando unificato, la Brigata
Unificata Ippolito Nievo A. I battaglioni avevano fazzoletti verdi e rossi.
Dico subito che dell’episodio di Porzûs, diciassette partigiani della
Osoppo uccisi da partigiani comunisti, allora non seppi nulla. Credo di
averlo saputo dopo la smobilitazione. Ci furono parecchi problemi nella
zona a est, al confine con la Slovenia, quando, nel febbraio del 1945, il
Partito comunista decise di far confluire la Brigata Garibaldi nell’esercito di
liberazione jugoslavo di Tito. Noi però ci trovavamo all’estremità più
occidentale della nostra zona e non ne subimmo conseguenze. La verità è
che nell’inverno del ’44 eravamo ridotti ai minimi termini, due nuclei di sei
e dodici persone a Piancavallo, e i garibaldini non li incontravamo proprio.
Dall’altopiano di Piancavallo si vedeva l’aeroporto di Aviano. C’erano
le baracche dei carbonai, quei poveracci che dal legno ricavavano il
carbone. Ci riparavamo lì, a dormire nelle malghe era pericoloso. Se chiudo
gli occhi sento ancora il fastidio dei pidocchi. Era insopportabile. Poi un
giorno in montagna arrivarono perfino i dromedari… E chi se lo dimentica
quello che bruca l’erba in mezzo alla neve. Con i tedeschi c’erano i
“mongoli”, che venivano dall’Uzbekistan e dal Kazakistan, e pure i
cosacchi.
Poi il 12 aprile 1945, ci fu l’ultima battaglia. E morì il comandante
Maso, Pietro Maset, grandissimo uomo, un trascinatore, un coraggioso. Lui,
figlio di un sacrestano, aveva studiato da maestro e poi era diventato
capitano degli alpini. Da soldato conquistò una medaglia di bronzo sul
fronte greco, un bronzo e un argento su quello russo. E purtroppo l’ultima
medaglia che avrebbe ricevuto sarebbe stata quella d’oro alla memoria. Alle
malghe del Ciamp, sopra la pianura, Maso fu fulminato da un colpo in
fronte. “I tedeschi alla stazione delle slitte,” fu il primo allarme. “Eh, sono a
fondovalle, ci metteranno due ore, fate il caffè,” ordinò Maso. Le sue ultime
parole. Era il caffè che ci avevano dato i garibaldini, quello del rancio, ed
era pure venuto male. Invece arrivarono tedeschi e repubblichini, con tre
partigiani. “Voi tre ci portate la roba, ci fate da muli e vi ammazziamo
insieme agli altri,” avevano detto ai prigionieri. Li salvammo, li liberammo,
e catturammo pure la spia. Tale Topolino, un partigiano giovane diventato
fanatico fascista: lo fucilammo. Non alla schiena come avremmo voluto,
però. Per fucilare alla schiena serviva una sedia per legarlo, ma nella malga
c’erano solo sgabelli per la mungitura. “Allora lo leghiamo all’albero,”
disse qualcuno. Ma non ne trovammo, di alberi, non potevamo salire
apposta in montagna. C’era solo il prato: fu ucciso lì.
Qualcuno fu risparmiato. Non ci piaceva la violenza, e nemmeno le
torture. Nella Valle del Piave catturammo sei tedeschi. Per un po’ li
tenemmo con noi, ma non avevamo prigioni. “Questi hanno visto tutto: o li
fucili o li lasci liberi,” discutevamo tra noi. “Siamo italiani,” supplicarono.
Erano altoatesini, uno addirittura era stato nel reggimento alpini. Arrivò un
rastrellamento violentissimo, i tedeschi sparirono: erano salvi. Dopo mesi
Slim, uno dei nostri, un triestino, girava in borghese verso Polcenigo, in
missione. All’improvviso si trovò davanti al posto di blocco tedesco. Aveva
una carta d’identità falsificata male, ma non poteva tornare indietro.
Riconobbe uno dei sei tedeschi catturati: Slim era un linguista, ci parlava in
tedesco per tenersi in allenamento. “Slim, vecchio porco, dove stai
andando?” si sentì sussurrare nell’orecchio. E fu libero.
Il 25 aprile ero a Magnago, poi andai a Udine per consegnare le armi.
Infine, tornai a Venezia. Ripresi gli studi, alla fine sono diventato ingegnere,
e di quella fuga da casa con i miei non parlai poi molto. Era andata bene. E
andava bene così.
Nel nome di mio zio, Giacomo Matteotti
Laura Wronowski
Nata a Milano il 1o gennaio 1924
Brigata Giustizia e Libertà “Giacomo Matteotti”
Nome di battaglia “Kiki”
Be’, l’antifascismo in casa lo respiravamo come aria, lo bevevamo come
acqua, anzi pasteggiavamo ad antifascismo. Mia madre ce l’aveva iniettato
nel sangue con le endovene. E non poteva essere diversamente, perché
Giacomo Matteotti, assassinato nel giugno del ’24, era mio zio. Marito di
Velia, la sorella minore di mia madre Nella.
Quando rimase vedova, Velia si aggrappò a quella donna granitica che
era mia madre, come faceva un po’ tutta la famiglia. Le altre sue due sorelle
avevano sposato due Steiner, e pure loro durante la guerra ebbero dei bei
problemi…
Mia madre ci ha tirato su nel culto e nella venerazione di Matteotti, tutti
con il suo ritratto in casa, e noi specialmente. Le rimase sempre un grande
rimpianto per questo cognato giovane, sportivo, spontaneo, naturale, con
una spina dorsale talmente dritta.
A Milano ho vissuto i primi cinque anni della mia vita, poi, per ragioni
di salute mie e di mio fratello (i medici ci avevano dichiarati “linfatici”,
come si diceva allora), siamo andati a vivere al mare, a Finale Ligure. In
verità, ci trasferimmo lì anche perché la Liguria non era ancora una meta
turistica e la vita costava meno.
Soldi in casa mia ce ne sono stati sempre pochi, a volte pochissimi. Mio
padre Casimiro, di origini polacche, aveva fatto il giornalista al “Corriere”,
ma era rimasto disoccupato. Del resto, chi avrebbe dato lavoro al cognato di
Matteotti?
Ci trasferimmo poi a Chiavari. I vicini di casa lo sapevano tutti chi e
cosa eravamo. C’era chi magari non ci salutava, né noi salutavamo loro, o
chi ci salutava di nascosto con la manina per farci capire che, altrimenti, ne
andava dell’impiego. A noi tutte queste miserie non interessavano, eravamo
abituati a vivere in solitudine, non ci faceva effetto. I più solidali furono i
commercianti, perché ci davano quello che ci serviva: “Ci pagherete quando
finirà la guerra”. E così, in effetti, facemmo.
Che la famiglia Wronowski fosse anche Matteotti era noto a tutti. Alla
polizia, al commissario che veniva a mangiare da noi perché la nostra Maria
faceva dei meravigliosi ravioli. Chiavari era una piccola cittadina, tutti
sapevano i fatti di tutti. Avevamo sempre due poliziotti al portone che però
si facevano, tutto sommato, i fatti loro. A mano a mano che le operazioni
belliche italiane proseguivano, cambiava giusto la loro carica: da poliziotti
diventavano militari; da militari diventavano collaboratori. Sempre due,
come i carabinieri o come le monache. Sempre, all’italiana. Cioè, ti
vedevano uscire: “Dove va di bello, signorina?”. Tu magari stavi in
bicicletta, con le scarpe piene di foglietti con su scritte le cose, e non gli
veniva neanche in mente di chiederti di poter ispezionare la borsa o le
tasche. Non gliene fregava nulla.
Dei miei compagni di classe non uno ha seguito il mio esempio. Per
carità, va detto che la mia era una situazione particolare in cui, volente o
nolente, non potevo che essere antifascista. Ma nessuno comunque reagiva,
stavano tutti fermi, tremebondi alcuni, un po’ più spacconi altri, ma nessuno
muoveva un dito o prendeva posizione. Gli unici che ogni tanto, ma dico
ogni tanto, lo facevano, erano gli insegnanti. Noi ne avevamo una, molto
brava e coraggiosa, che, approfittando di questa e di quella pagina di storia,
la rivoltava al presente per darci lezioni su come giudicare, vivere quel
momento difficile. Ma a capirlo in classe saremo stati al massimo in tre, la
maggior parte non intendeva neanche quello che questa disgraziata cercava
di insegnarci. C’era come una nebbia nel cervello degli italiani. Dico in
generale, senz’altro, ce ne saranno stati di molto più acculturati, energici,
combattivi. A Chiavari proprio no, una cittadina piena di soldi, e alcuni di
quei patrimoni frutto addirittura di un delitto, pare. Noi invece eravamo
talmente poveri che ci permettevamo il lusso di restarlo.
Ma la mia scelta partigiana non fu legata solo alla particolare situazione
della mia famiglia. In Liguria entrai in contatto con i contadini in collina,
gente che moriva praticamente di fame, e l’impatto fu veramente brusco per
me. Tutto sommato, io venivo da una famiglia in cui qualcosa, alla fine, si
mangiava. Mi ritrovai a cercare di capire, cominciavo a far funzionare la
materia grigia e a chiedermi: perché questi muoiono di fame, di freddo, e
per giunta rassegnati? Perché è nato il fascismo? Fu quello il contatto con
un’umanità di cui ignoravo l’esistenza. La toccai con mano, e fu
un’esperienza che mi rivoltò, perché loro non conoscevano l’odio di classe,
ma io dentro ce l’avevo; loro davano per scontato che dovessero più o meno
morire di miseria e Pinco Pallino mangiare due volte al giorno, riscaldarsi.
Una forma mentale di arrendevolezza contro la quale, viperina com’ero
all’epoca, cominciai a battermi come un leone. E finii per diventare, mio
malgrado – e sottolineo mio malgrado – la più combattiva. A volere
giustizia. Fu così che entrai in contatto con i partigiani combattenti. Avevo
diciassette anni.
Fu più o meno il momento in cui, sempre a Chiavari, conobbi Sergio.
Sergio Kasman diventò un partigiano molto coraggioso e in gamba,
ammazzato un po’ troppo presto: era il 9 dicembre 1944, aveva solo ventitré
anni. Eravamo innamorati da prima della dichiarazione di guerra, ma fu un
amore molto ostacolato il nostro, perché Sergio non aveva una lira, neanche
se lo rovesciavi a testa in giù. E io peggio di lui. Mia madre diceva sempre:
“Ma insieme cosa farete?”. Fu precettato come militare e scaraventato a
Roma. Quando arrivò l’8 settembre, scelse di diventare partigiano
combattente. E visto che oltre che coraggioso era anche molto preparato,
Ferruccio Parri lo scelse come comandante di Giustizia e Libertà per la
piazza di Milano. E qui fu assassinato, in piazzale Lavater, certamente per
una spiata. Penso fosse andato a visitare la madre, che non vedeva da
tempo, una donna non molto intelligente, incapace di comprendere la scelta
di questo figlio che, invece di cercarsi un lavoro e avere uno stipendio da
darle, faceva la lotta partigiana, una cosa folle per lei. Non aveva capito
niente, povera donna e, quando gliel’hanno ammazzato, ha continuato a non
capire nulla. Ma Sergio, che dopo la morte ebbe la medaglia d’oro al valor
militare, sapeva perfettamente e lucidamente perché lo faceva. Era giovane,
ma oltremodo intelligente e preparato politicamente. Eravamo molto svegli.
Non è bello dirlo, ma mi sembrava che fossimo assai più intelligenti dei
ragazzi di adesso, forse ci forgiava la necessità.
Comunque, all’inizio della mia avventura partigiana, macinavo
chilometri e chilometri per portare questa o quella indicazione a questo o
quel gruppetto di tre o quattro giovani, che non desideravano neanche fare
gli eroi, ma semplicemente non volevano finire in Russia e di conseguenza
evitavano il servizio militare. Erano disertori, parliamoci chiaro, e in tempo
di guerra, se li beccavano, li fucilavano seduta stante, senza processo. La
Resistenza è nata dopo, quando a Roma gente come Ferruccio Parri, Leo
Valiani o Luigi Longo si dettero da fare e si organizzarono…
Io sono andata in montagna un po’ perché ero matta, un po’ per
temperamento. Era l’ottobre del 1943, cominciava l’inverno, non c’era da
mangiare, faceva un freddo cane, ma era la scelta da fare. E l’ho fatta. I
miei genitori me li son portati dietro. Mio padre era già stato arrestato e
aveva passato tre mesi alla Casa dello studente a Genova, famigerato luogo
di detenzione e tortura. Ma era così palesemente innocuo e disinformato che
lo rilasciarono. E dove potevamo andare? Da mangiare non ce n’era, a
Chiavari era pericoloso restare, perché avevamo già ricevuto minacce, e
allora abbiamo detto: “Sgomberiamo e non pensiamoci più”. Così li ho
portati in questo paesino, Moconesi Alto, deserto, abbandonato da Dio e
dagli uomini. C’era una casetta dove mettemmo i letti coi materassi e
ricreammo una parvenza di vita civile. Non c’era neanche l’acqua corrente
o i servizi igienici come li conosciamo noi. Di certo, era un vivere molto
più semplice, ma un pochino arretrato. Ecco.
Noi eravamo la divisione Giustizia e Libertà dedicata a Giacomo
Matteotti. Era quasi inevitabile per noi il nome di Matteotti. Ogni
formazione partigiana apparteneva o ai garibaldini, o a Giustizia e Libertà o
ai repubblicani, ma sempre con un nome di riferimento. Le nostre erano
brigate qualificate, culturalmente qualificate, seppure numericamente
inferiori a quelle garibaldine. Tra le formazioni c’erano attriti, anche
piuttosto forti, ma ci si ricomponeva sull’onda del buonsenso e delle
necessità del momento.
Il comandante della mia divisione non amava avermi tra i piedi. Un po’
perché dicevo troppo la mia, un po’ perché ero minorenne, e lui si sentiva in
parte responsabile. Si aggiunga che Antonio Zolesio era anche il marito di
mia sorella: era un po’ un “paciugo” familiare. Se potevano, mi lasciavano
a casa, e non mi davano mai un’arma. Solo una volta ne ebbi una: avrei
dovuto consegnarla, ma non lo feci. Cercavo lo scontro, mi attirava.
All’epoca ero molto stupida, o molto incosciente o troppo coraggiosa,
scegliete l’aggettivo. Il pericolo s’annidava dappertutto e, per me, era quasi
affascinante, mi ci buttavo dentro senza capirne la portata. Neanche il
nemico mi faceva paura perché pensavo: “Si muore una volta sola”. Non
davo una grande importanza alla vita, a vent’anni ci si crede eterni. E, poi,
non ero molto predisposta alla paura.
L’azione forse più emozionante a cui ho partecipato è stata la liberazione
di un gruppo di ebrei che stavano per essere deportati. Una ventina di
persone, tutte di mezza età, molto litigiose tra di loro, che non avevano ben
capito di trovarsi in grosse difficoltà e così si perdevano in miserie
quotidiane. A parte questo, fu una bella impresa, tra l’altro anche la prima,
quindi un tantino pasticciata rispetto all’organizzazione che è venuta dopo,
ma dovevamo pur imparare. Insomma, li tirammo fuori dal campo di
concentramento di Coreglia Ligure, dove i tedeschi imprigionavano coloro
che erano destinati alla deportazione. Li salvammo e non ci dissero neanche
“grazie”, impegnati com’erano a litigare. Li portammo in un convento di
monache di clausura. Dopo una settimana, queste povere monache
chiamarono il comandante: “Se li venga a riprendere, noi dobbiamo
pregare, abbiamo le nostre regole, questi litigano tutto il giorno e ci
disturbano”. Così li smistammo, presso il comandante di Giustizia e Libertà
di Piacenza e altrove, mettendoli comunque tutti in salvo.
Il 24 aprile 1945 la Liberazione di Genova fu un caos spaventoso. Non
c’era organizzazione, i partigiani erano ancora in montagna, i pochi scesi in
città erano andati a casa loro perché finalmente potevano mangiare un piatto
di pastasciutta e dormire in un letto normale, com’è accaduto anche a me.
Non ci fu nulla di trionfale. Le immagini che sono passate alla storia sono
di due mesi dopo, quando la sfilata l’abbiamo fatta, bella disciplinata, tanto
che le autorità militari alleate si sono congratulate per il nostro stile.
Sembravamo militari di professione, invece eravamo raffazzonati, pochi di
noi portavano il fazzoletto al collo e avevano la camicia uguale.
Appena finita la guerra tornammo a Chiavari, dovevamo pagare tutti i
debiti che avevamo contratto con i commercianti: mese dopo mese, paga
qui, paga là, fu un anno durissimo. Non ci fu alcuna riconoscenza da
nessuno per quello che avevamo fatto, solo i bottegai furono solidali.
Sì, perché nel dopoguerra ho dovuto combattere molto di più che
durante la guerra stessa. Durante, c’erano i nazisti con le mitragliatrici,
sapevi cos’era. Dopo, c’era una forma di odio, di antipatia, nutrita più o
meno di cattiva cultura, difficile da combattere. Gli anni successivi sono
stati più squallidi e difficili. La Resistenza non capivano neanche cos’era
stata. L’opinione comune era che il fascismo fosse finito perché gli Alleati
avevano fatto cadere Mussolini. Non si accettava minimamente l’idea che
magari gli italiani si erano liberati da soli, che qualcuno aveva avuto un
sentire diverso.
Da partigiana sognavo un’Italia democratica, senza sapere cosa fosse la
democrazia. Non l’avevo mai conosciuta, ma l’istinto mi guidava, più forte
di ogni altra cosa. Ed ebbi netta la sensazione che, alla maggior parte degli
italiani, questo non interessava, nel modo più assoluto. In fondo il fascismo
era comodo perché avevano un capo che risparmiava loro la fatica di
pensare.
Adesso che sono passati tanti anni e vedo questa Italia piatta, gretta,
meschina e ignorante, oggi sì che me lo chiedo se ne sia valsa la pena.
Oggi, non allora. Allora, ero proprio convinta che quella fosse la strada
giusta e, seguendo quella strada, l’Italia sarebbe esplosa. Ma non è esploso
un bel niente.
Nel dopoguerra l’ho pagata cara, ma rifarei tutto
Otello Palmieri
Nato l’8 aprile 1927 a Grizzana Morandi (Bologna)
63a Brigata Garibaldi “Bolero”
Nome di battaglia “Battagliero”
La Resistenza ha vinto, e io ne resto fiero. Ma se dovessi fare il bilancio
della mia vita non si può certo dire che abbia tratto vantaggi dall’essere
stato partigiano. Sia ben chiaro, rifarei tutto. Anche se un uomo come me,
rimasto fedele agli ideali, che ha sempre rifuggito ogni spirito di vendetta,
dal 1948 si è ritrovato a dover scappare latitante in Cecoslovacchia. E dopo
che nel 1953 è giunta l’assoluzione per un delitto che non avevo commesso,
il bisogno di lavorare mi ha costretto a emigrare in Svizzera. Solo da
pensionato ho potuto far ritorno nel paese che ho contribuito a liberare dalla
dittatura.
La mia storia si svolge sui colli dell’Appennino emiliano a ovest di
Bologna: paesi come Grizzana, che poi è diventato Grizzana Morandi
perché a lungo vi soggiornò il famoso pittore Giorgio Morandi; e poi su per
la Valsamoggia verso Monte Sole, fino a Monteveglio e alla sua frazione di
Oliveto, tutti luoghi coinvolti nel terribile eccidio che i più conoscono come
la strage di Marzabotto: almeno 771 civili massacrati dalle SS comandate
dal maggiore Walter Reder. Il più grande massacro perpetrato dai nazisti in
Italia, nell’ottobre del 1944. Ricordo i sopravvissuti venuti a rifugiarsi a
Grizzana.
All’epoca ero solo un ragazzo che dava una mano ai partigiani in cerca
di rifornimenti alimentari, ma avevo già vissuto l’orrore di un
rastrellamento il 27 agosto 1944. A Crespellano vidi con i miei occhi dei
ragazzi in età da militare messi contro il muro e poi finiti con un colpo di
pistola alla tempia, perché rifiutavano il reclutamento. Ad ammazzarli erano
stati dei fascisti di Monteveglio.
Qui per forza devo aprire una parentesi che mi preme troppo. Più di un
anno dopo, finita la guerra, il 4 dicembre 1945, a Oliveto fu ucciso l’oste
Augusto Mignani, un fascista della prima ora che però non aveva più fatto
nulla di male, e io venni ingiustamente accusato di quell’omicidio. Ne
parlerò dopo. Ma voglio riferire subito la prima cosa che dissi al
maresciallo mentre mi arrestava: “Se davvero fossi uno che ammazza la
gente, stia sicuro che sarei andato a Monteveglio per far fuori gli assassini
dei miei amici”. Quei fascisti avevano tre o quattro anni più di me, vissero
tranquilli e morirono nel loro letto. Invece sono stati perseguiti tanti
partigiani come me.
Il mio nome di battaglia potrebbe suscitare equivoci: Battagliero.
L’avevo scelto non certo perché amassi la guerra, ma perché mi piaceva
ballare. Battagliero è difatti un celebre valzer composto nel 1933 dal
clarinettista reggiano Tienno Pattacini. Sì, il ballo è rimasto la mia passione.
Anche quando eravamo in montagna, se ce n’era la possibilità, si suonava e
si danzava con le ragazze che facevano le staffette, partigiane come noi.
Antifascista io lo sono sempre stato, fin da giovanissimo, perché mio
padre, che faceva il contadino, nel 1921 era stato picchiato dalle
squadracce, le stesse che poi avevano tinto mia madre con della vernice
nera. Insomma, a casa nostra si sapeva bene cosa avevano fatto e cosa
facevano i fascisti. Ma quella di andar partigiano fu una scelta maturata
dopo il rastrellamento del 27 agosto 1944. Quel giorno presero anche me.
Non avevo ricevuto la chiamata di leva, dimostravo anche meno della mia
età, ma mi presero lo stesso e mi rinchiusero nelle Caserme rosse di
Bologna.
Riuscii a scappare grazie a un infermiere che aveva sul braccio lo
stemma della Croce Rossa. Questo signore mi disse: “Ma tu che ci fai qui?
Sei ancora un bambino, quanti anni hai?”. “Ho diciassette anni,” risposi.
“Da dove vieni?” “Da Monteveglio.” “Io conosco una signora, una mia
collega che fa l’infermiera all’ospedale Sant’Orsola.” Quella signora era
mia sorella. Si inventò uno stratagemma. “Ti porto un bicchiere, tu lo bevi,
ti verrà la febbre…” mi spiegò. “Non spaventarti, è normale. Io poi ti
accompagnerò dal capitano tedesco.” Fece così, e dopo poche ore ero
ricoverato all’ospedale Sant’Orsola. All’ingresso vidi due delle brigate nere
con il mitra spianato.
Scappai dal Sant’Orsola la notte del 12 ottobre 1944, durante il
bombardamento alleato di Bologna. Quando cominciai a sentire le
esplosioni, le suore ci portarono di sotto, nel rifugio. Scendendo vidi una
finestra aperta, mi affacciai, c’erano due o tre metri di salto. Mi buttai,
senza pensarci troppo. Mi girai verso la porta d’ingresso, non c’era nessuno,
mi misi a correre. Era notte fonda, ma a Bologna sembrava mezzogiorno
perché il cielo era rigato dalle scie dei bengala. A quel punto, non mi rimase
altro da fare che precipitarmi da mia sorella in piazza Aldrovandi. La sua
era una casa molto vecchia, che aveva un gabinetto a ogni pianerottolo. Mi
nascosi lì, in uno dei gabinetti, e aspettai che tutti fossero andati a letto.
Solo allora salii da mia sorella.
Lei, come ho detto, faceva l’infermiera al Sant’Orsola, e aveva in cura
un repubblichino che era stato ferito e che di lì a qualche giorno sarebbe
dovuto tornare a casa. Mia sorella ebbe un’idea geniale. Andò dal suo
paziente e gli disse: “C’è il mio fratellino che ha paura a tornare a casa, lo
puoi riaccompagnare?”. E lui lo fece. Un repubblichino riaccompagnò a
Grizzana un futuro partigiano da poco fuggito di prigione. Ma appena
tornato al paese mi fu chiaro che il mio posto era in montagna insieme ai
compagni. Sapevo bene a cosa andavo incontro, ma neanche la popolazione
civile ormai poteva sperare di restare tranquilla.
I miei genitori erano d’accordo, raggiunsi così la 63a Brigata Garibaldi
comandata da Corrado Masetti, “Bolero”. Dopo la sua morte, per onorarlo,
la chiamavamo Brigata Bolero. Sapevo quello che facevo, conoscevo tutti i
compagni della brigata uno per uno, e non ebbi problemi a farmi accettare.
Non ero l’unico giovanissimo. In montagna ci insegnarono a usare le armi e
ad aggiustarle alla bisogna. Era la prima volta che vedevo e maneggiavo
fucili e pistole. Dormivamo nelle stalle e nei fienili, i paesani ci davano una
mano. Ci furono momenti drammatici in cui sfiorai la morte, come quando
con un gruppo di partigiani provammo ad attraversare il fronte a
Montespecchio e ci perdemmo. Ci trovarono un paio di repubblichini che
senza pensarci su due volte ci spararono addosso. Certi giorni ci sentivamo
padroni del mondo; la gente, a parte qualche caso sporadico, era tutta dalla
nostra parte. Andavamo a portare il pane in un rifugio nel mezzo del bosco
dove si erano nascosti tre sudafricani dell’esercito inglese sfuggiti alla
morsa dei tedeschi. Il loro rifugio era un buco, sostanzialmente, che portava
a una camera di quattro metri quadrati di ampiezza. Ogni due o tre giorni gli
rimediavamo dai contadini delle pagnotte, perché già allora ci era ben
chiaro che il razzismo non ci apparteneva, e che noi eravamo, e saremmo
sempre stati, antirazzisti. Quei sudafricani furono le prime persone di colore
che vidi in vita mia, e qualche anno dopo, a guerra finita, tornarono qui per
ringraziarci.
Il giorno della Liberazione, il 25 aprile, l’ho vissuto a Oliveto. Tedeschi
e repubblichini cercavano di fuggire verso nord, e noi ne avevamo catturati
trecento. Avevano abbandonato cinque carri armati. Quando arrivarono gli
americani non ci credevano, non ritenevano possibile che da soli avessimo
potuto imprigionare trecento tedeschi. Li tenevamo rinchiusi nella grande
sala di una balera. Li consegnammo agli americani e non ci fu nessun
episodio di giustizia sommaria, noi non eravamo come i nazisti. Qualche
bastonata volò, non lo nego. Anche qualche cazzotto, a voler essere onesti,
ma niente di più. E comunque io non ero d’accordo, ho sempre odiato
qualsiasi tipo di violenza gratuita.
Fu all’interno della Brigata Bolero che si consolidò la mia coscienza
politica. Prima di andare in montagna avevo le mie idee, certo. Ma non ero
andato oltre la quinta elementare, facevo il contadino insieme con mio
padre. Nella Bolero i più anziani passavano degli opuscoli a noi giovani, e
io me li studiavo tutti. Così mi ero iscritto, clandestinamente, al Partito
comunista.
Appena finita la guerra, trovai un lavoro da muratore a Bologna, in via
Irnerio, dove stavano costruendo l’università. Ero un militante, ma non sono
mai stato un attivista. Speravo che venisse la rivoluzione, quella vera, e se
fosse venuta io non mi sarei tirato indietro. L’avrei fatta. Ma non ero bravo
con la propaganda.
Invece della rivoluzione, il 14 luglio 1948 ci fu l’attentato contro
Palmiro Togliatti, il nostro segretario. Uno studente fascista, Antonio
Pallante, gli sparò quattro colpi di pistola davanti a Montecitorio, ferendolo
gravemente. Noi tutti, su a Oliveto, pensavamo che fosse venuto il
momento di agire. Ci incontravamo di notte tra partigiani comunisti,
avevamo conservato mitra e altre armi. Lo so, ufficialmente le armi le
avevamo consegnate in piazza Maggiore il giorno della sfilata della
Liberazione, ma erano solo le più scadenti. Così, appena saputo
dell’attentato a Togliatti, ci riunimmo a Monteveglio e nascondemmo quelle
buone nella balera del paese. Poi ci appostammo dietro le finestre delle
case, pronti a fare fuoco contro i carabinieri che, si era sparsa la voce,
stavano per arrivare a prenderci. Invece il giorno dopo si presentò in paese
tale Masetti, un funzionario del partito Comunista salito da Bologna. Ci
radunò nella balera e ci disse di mettere via tutto, perché la rivoluzione non
si sarebbe fatta. Togliatti aveva detto di fermarsi. Non eravamo proprio
convinti di quella decisione, ma obbedimmo.
La gente di Monteveglio, però, ci aveva visto. Avevano capito cosa
eravamo pronti a fare. Già mi consideravano una testa calda per tanti
motivi, figuriamoci dopo quella volta. Come ho accennato, tre anni prima
ero stato imputato di omicidio, addirittura: mi accusavano di aver
ammazzato, insieme ad altri due compagni, l’oste fascista di Oliveto,
Augusto Mignani, il 4 dicembre 1945, quando la guerra ormai era finita. Sì,
insomma, di averlo fatto per vendetta. Questo Mignani era uno che aveva
lavorato di manganello nel 1921, al tempo delle spedizioni punitive, ma
durante la guerra non si era intromesso, era rimasto in disparte. Certo, era
un fascista della prima ora, ma non si vantava più come prima, tant’è che
nella sua osteria ci andavano anche i partigiani a comprare le sigarette e a
mangiare. Il fatto è che c’è stata della gente che testimoniò contro di me,
ma era tutta gente pagata. In realtà poi saltò fuori che le pallottole che
trafissero il corpo di Mignani non erano della Beretta calibro 9, bensì
proiettili di mitra. Eppure il maresciallo dei carabinieri che seguiva il caso li
fece sparire. Solo dopo, quando l’osteria fu venduta, i nuovi proprietari
ritrovarono altre pallottole piantate nella finestra vicino al punto dove era
stato ucciso Mignani. Le portarono in tribunale, e questo fu decisivo per
scagionarmi. Ma evidentemente c’era l’intenzione politica di colpire chi era
stato partigiano: loro volevano incolpare noi perché sapevano che eravamo
all’erta, e pronti a fare la rivoluzione. Ci bastava solo il segnale giusto.
Venni prosciolto dalle accuse nel 1953, dopo cinque anni. Ma non avevo
aspettato lì a Bologna di conoscere la mia sorte. Ero scappato in
Cecoslovacchia. Non fu una scelta mia, a essere sincero: me lo consigliò il
partito, perché, pur essendo certi della nostra innocenza, sapevano che
saremmo finiti in galera. La Cecoslovacchia era un paese socialista ma si
rivelò una grande illusione. Il comunismo da quelle parti era estremamente
odiato. All’inizio ci rinchiusero a České Budějovice, una galera orribile. Ci
ho passato i primi tre mesi, tre mesi a piangere dalla delusione: nessuno si
faceva vivo, nessuno che ci portava notizie o si interessava di noi.
Finalmente un giorno arrivò un omino con la falce e martello sul bavero che
ci prelevò e portò a Praga. Frequentai la scuola di partito, imparai la lingua
– e per noi italiani non era facile per niente –, riuscii poi a trovare un
lavoro, in un’officina di Praga. Questo perché ebbi la lungimiranza di
frequentare un corso di formazione professionale che in futuro mi sarebbe
stato prezioso. Sapevo che la politica non faceva per me. Ricordo quanto
eravamo disillusi: dalla nostra vita grama e dal comunismo. Pensavo: “Ma
chi me l’ha fatto fare di diventare partigiano?”.
Una mattina si presentò il responsabile della nostra brigata di lavoro e ci
disse: “Siete state prosciolti dall’accusa di omicidio, in Italia. Siete liberi di
andare. Non è che siete obbligati a lasciare la Cecoslovacchia, ma se volete
tornare a casa potete farlo”.
Io volevo tanto rivedere mia madre, mio padre, volevo sposare la mia
fidanzata Giovanna Petrazzi. Tornai dunque a Oliveto, era il 1953, e fu una
gran gioia rivedere i luoghi dove ero nato. Una gioia che, però, durò poco.
In Italia infatti c’era la crisi, non si trovava lavoro e Giovanna era emigrata
in Svizzera. Sua madre era elvetica e suo padre era andato lassù, come tanti
altri italiani, perché c’era una ferrovia da costruire. Giovanna mi scriveva
che stava bene là dove stava, capii che non sarebbe tornata più. Ma io non
la volevo perdere, allora la chiamai al telefono e le dissi che la volevo
sposare e che mi sarei trasferito in Svizzera, pur di stare con lei. Andammo
a vivere nel Canton Berna e ci siamo rimasti cinquant’ anni. Abbiamo avuto
un figlio, che purtroppo non c’è più. Lui sapeva che avevo fatto il
partigiano, la pensava alla stessa maniera.
Eccomi ritornato in Italia, con la mia Giovanna, ormai vecchi, al paese
della nostra infanzia. Nonostante tutto, non mi sono mai vergognato di
essere stato comunista, l’ho sempre ritenuta una cosa nobile: mettere in
gioco tutto ciò che possiedi anche per gli altri, combattere per la libertà,
liberare il paese dal nazismo. Per questo sono rimasto legato all’Anpi. Alla
fine sono contento di aver fatto quello che ho fatto.
Carissima Cicci, stasera mi fucileranno
Cicci Vandone
Nata a Milano il 26 febbraio 1923
Staffetta
Era il 1940, avevo diciassette anni. E mi accaddero quattro cose: la
maturità, andata benissimo. Il primo bacio, andato malissimo.
L’ammissione al provino all’Accademia d’arte drammatica di Roma. Era il
mio sogno, ma io vivevo a Milano e i miei genitori mi risero dietro. La
Cicci (perché anche se mi chiamo Maria Lucia per tutti sono Cicci) da sola
a Roma? E, poi, successe che incontrai Giorgio.
Andai con un’amica a una festa alla scuola militare Teulié in corso Italia.
Non era semplice essere invitati, ma lei aveva un cugino che studiava lì e
dunque riuscimmo a entrare. Erano così belli quei ragazzi in divisa. Giorgio
era di Bergamo, aveva un anno più di me, e quando lo incontrai capii che
per me sarebbe stato importante. E lo stesso fu per lui. Dalla scuola militare
non era così facile uscire, ma lui fuggiva ogni volta che ne aveva la
possibilità. Facevamo passeggiate, qualche cinema.
Giorgio di cognome faceva Paglia e veniva da una famiglia importante.
La madre Maria Teresa Pesenti apparteneva alla dinastia industriale che
creò la Italcementi e le Cartiere Pigna. Suo padre Guido era stato un
militare fascista assai noto. Durante la guerra d’Africa era partito volontario
per l’Etiopia, ma da lì non era mai tornato. Era morto nel 1936 in un’azione
straordinaria, raccontavano, e il suo sacrificio era servito a salvare la vita di
molti camerati. Per questo gli era stata assegnata la medaglia d’oro alla
memoria dopo averne avuta una d’argento nella Prima guerra mondiale.
La storia del padre però non impedì a Giorgio di fare una scelta
completamente opposta.
Il motivo? Credo fosse perché non sopportava le imposizioni. Proprio
come me. Che alle elementari rifiutai il ruolo da capomanipolo delle
Piccole italiane offertomi dalla maestra. “Sarai quella che sta fuori e dice
un-dué, un-dué alle compagne,” spiegò. “Neanche per sogno,” risposi. “Le
mie compagne marciano come vogliono.” Mi scrisse una nota sul diario:
“La maestra dice che sono una bestia”, chiedendomi di riportarla firmata da
mio padre. Papà rispose: “Ogni bestia è figlia di un’altra bestia e io non
credo di esserlo”. E la faccenda si chiuse lì. Mio padre è stato un grande
pubblicitario, la mia era una famiglia colta, aperta e soprattutto antifascista.
Noi giovani frequentavamo la casa del conte Luchino Dal Verme, che
sarebbe poi diventato capo partigiano nel pavese, ci trovavamo con ragazzi
di un ambiente che non aveva certo problemi. Ma che aveva deciso che del
fascismo ne aveva avuto abbastanza.
Giorgio si era iscritto al Politecnico di Milano, ma, come tutti i ragazzi
della sua età, dovette partire per la leva obbligatoria nell’esercito.
Interruppe gli studi e, quando arrivò l’8 settembre, era alla scuola allievi
ufficiali di Cerveteri. Combatté contro i tedeschi che si avvicinavano alla
capitale e poi tornò a Milano. Dopo l’armistizio, i ragazzi ancora in divisa
rischiavano di finire nei campi di lavoro in Germania. Così io e Giorgio
decidemmo di andare alla Stazione Centrale. Avevamo borse grandi, piene
di vestiti e scarpe. Quando Giorgio vedeva un ragazzo in divisa con l’aria
smarrita lo prendeva, lo portava in una toilette, lo vestiva, gli faceva buttare
l’uniforme, gli dava un po’ di soldi, un documento e lo faceva scappare.
Nel 1944, di fronte alla scelta di arruolarsi nella Repubblica sociale o
disertare, decise di partire e di andare in montagna. Raggiunse i partigiani
che stavano nella bergamasca ed entrò nella 53a Brigata Garibaldi, con il
nome di battaglia Tenente Giorgio. Intanto io, rimasta a Milano, cercavo di
darmi da fare. Un amico di mio padre aveva una posizione importante in
Banca d’Italia e mi aveva dato un piccolo ufficio nella sede perché figurasse
che lavoravo come segretaria per loro. E invece lavoravo per i partigiani.
Mantenevo le comunicazioni, trasmettevo gli indirizzi, ero una sorta di
ufficio logistico. Con Giorgio rimanevo in contatto attraverso sua madre.
Ogni tanto riuscivamo a sentirci, telefonate brevi.
L’ultima volta che lo vidi fu nel giugno del ’44. Ero nel mio ufficietto
della Banca d’Italia e ricevetti una telefonata. Era lui.
“Esci subito.”
“Ma non posso, darei troppo nell’occhio.”
“Esci subito.”
Abbassai la cornetta. E uscii. Mi prese sottobraccio e andammo a piedi
da piazza Cordusio a corso Vittorio Emanuele, fino a San Babila. Ci
fermammo davanti al cinema Astra e mi spinse dentro. “Ma mi fai uscire
così per andare al cinema?” gli chiesi, quasi stizzita. Mi fece segno di stare
zitta. Ci fermammo prima di entrare nella sala di proiezione, dietro la tenda.
Aprì una borsa, ne tirò fuori una rivoltella enorme e se la mise nella tasca
dell’impermeabile. “Senti, Cicci,” mi disse, “io sono stato tradito, c’è una
persona che sa quello che faccio. Tu devi seguirmi ora dal lato sinistro di
corso Venezia, io camminerò con un uomo dal lato destro. Se vedi che
capita qualcosa di strano, una discussione, macchine che si fermano, porta
di corsa questo pacchetto all’Hotel Continental e consegnalo a Guido
Franceschi, che è uno dei proprietari della Capannina di Forte dei Marmi.”
Infilò un plico nella mia borsa e andò via.
Avevo il cuore in gola. Lo accompagnai con lo sguardo e cercai di fare
quello che mi aveva detto. Lo seguii dall’altra parte della strada mentre
camminava accanto a un tipo con la barbetta che lo aveva raggiunto e con il
quale parlava animatamente. Sembrava che tutto andasse per il verso giusto,
ma a un certo punto arrivarono i tedeschi. Scambiarono qualche parola con
loro, ma poi li lasciarono andare. “Cos’è successo?” “Niente,” rispose. “Gli
ho puntato una pistola nel fianco e gli ho detto che se avesse fatto un cenno
a quei tedeschi lo avrei ucciso.” Mi accompagnò a casa, ci salutammo e non
ci vedemmo mai più.
Giorgio, purtroppo, aveva capito tutto. Qualcuno lo aveva tradito. I
fascisti, i reparti della Legione Tagliamento, il 17 novembre 1944 salirono
alla Malga Lunga, nella conca del Farno, sopra Bergamo, e presero Giorgio
e i suoi compagni. Erano otto. Non si arresero facilmente, combatterono a
lungo; soltanto quando terminarono tutte le munizioni, e con due compagni
che erano stati colpiti, Giorgio accettò la resa, a patto, però, che i feriti
venissero curati. Lo ingannarono. I feriti, Mario Zeduri “Tormenta” e un
russo di nome Ilarion Efanov “Starich” furono ammazzati e il resto della
squadra, compreso Giorgio, fu portato a Lovere, un comune lì vicino.
Io e la mamma di Giorgio venimmo a sapere tutto subito. E per un
attimo sperammo anche di poterlo salvare. Giorgio, in tempi di pace, aveva
conosciuto un importante colonnello fascista con il quale aveva fatto
amicizia; era colto e simpatico. In montagna si rincontrarono, seppur da
parti opposte: uno era fascista, l’altro partigiano. Il colonnello stava male e
aveva bisogno di cortisone. Giorgio lo venne a sapere e mandò un ragazzo
che con una mano impugnava una bandiera bianca e con l’altra portava le
medicine. Il colonnello le prese e stette subito meglio. Pochi giorni dopo
volle incontrare Giorgio. Gli raccontò la storia di Androclo e il leone, una
delle più belle della mitologia romana: Androclo, che era uno schiavo
fuggito in Africa, incontrò un leone sofferente a una zampa a causa di una
spina di rovo, gliela estrasse e lo curò. Dopo qualche tempo fu catturato dai
romani e portato nell’arena dove fu fatto entrare un leone, che avrebbe
dovuto divorarlo. Ma quando si trovarono di fronte, si riconobbero: era il
leone che aveva aiutato. La bestia, per questo, non lo attaccò. Anzi, si
accucciò ai piedi dello schiavo e cominciò a leccarlo dolcemente.
L’imperatore, sorpreso dalla scena, graziò Androclo, salvandogli la vita.
“Ecco,” disse il colonnello a Giorgio, “qualsiasi cosa le dovesse capitare,
si ricordi di me. Noi siamo come Androclo e il leone.”
Quando fu preso dai fascisti, Giorgio se ne ricordò. Scrisse una lettera
alla madre nella quale chiedeva di contattare immediatamente questo
colonnello. La signora Paglia lo fece all’istante, ma nemmeno lui riuscì a
far nulla per salvarlo.
Giorgio fu giustiziato il 21 novembre. Lui e i suoi compagni avevano
subìto un processo sommario ed erano stati condannati a morte. Tutti,
tranne Giorgio. Era il figlio di Guido Paglia e i fascisti, appena se n’erano
resi conto, gli avevano concesso la salvezza in onore di suo padre. “O tutti o
nessuno, io i miei amici non li abbandono,” rispose Giorgio. E chiese di
essere fucilato per primo. Aveva ventidue anni.
“Mi faccia avere almeno il corpo di mio figlio, visto che non ho potuto
piangere nemmeno su quello di mio marito,” chiese sua madre al
colonnello. “Io non ho mezzi, signora,” le rispose quello. “Ho soltanto un
grosso sidecar. Se vuole andare con quello e un soldato, è a sua
disposizione.”
Fecero settanta chilometri di montagna, fino al luogo dove Giorgio era
stato ammazzato. Era ancora lì. La mamma lo prese da terra, lo abbracciò e
così, lei rannicchiata nel sidecar, lui tra le sue braccia, tornarono a
Bergamo, a casa. Io e la signora Paglia non ci conoscevamo, c’eravamo
soltanto sentite per telefono. Per la prima volta entrai in casa loro. Giorgio
era su un lettino, nel mezzo di una stanza tappezzata di alloro. Metà faccia
bellissima e l’altra metà sfigurata, senza un occhio. Quando arrivai la
mamma mandò via tutti. Volle che restassimo soli, io, lei e Giorgio. Ci
stringemmo le mani e le tenemmo tutta la notte appoggiate sopra di lui.
Sono rimasta a casa loro per due giorni. Fin quando arrivarono due
lettere. Una per la mamma. E una per me.
Carissima Cicci, stasera mi fucileranno. Non piangere troppo per me, perché saprò morire da
soldato. In tutti questi mesi di montagna ho sognato tanto la vita che avremmo condotto insieme,
per sempre e per tutta la vita. Il destino non lo ha voluto, si vede che era giusto così. Ricordati
che ti ho voluto tanto bene. Ti abbraccio, tuo Giorgio.
I fascisti non volevano che si facesse il funerale. Così la bara di Giorgio
fu messa su un camion, mentre noi seguivamo con le macchine. E alla fine
c’era lo stesso tantissima gente, operai della Italcementi e della Pigna. Da
quel momento sono successe tante cose, e i fascisti sono stati sconfitti. A
Bergamo, oggi, c’è via Giorgio e Guido Paglia, quando volevano togliere il
nome di Guido la moglie riuscì a imporsi. È una delle più belle strade della
città, una delle più belle storie. A Giorgio è stata conferita la medaglia d’oro
alla memoria e il Politecnico nel dopoguerra gli ha assegnato la laurea in
ingegneria honoris causa. Io mi sono sposata, ho avuto figli, nipoti,
pronipoti. La mamma di Giorgio ha fatto parte della mia famiglia, la
chiamavamo “Nonna Tere”. Non abbiamo mai smesso di amarci per il resto
della nostra vita.
E da settant’anni, ogni 21 novembre, faccio portare nella cappella di
Giorgio un cesto di ciclamini bianchi. Era il nostro fiore, il primo che mi
aveva regalato.
Nel 1943 a Milano facevamo già gli scioperi
Aldo Giassi
Nato a Udine il 2 gennaio 1925
51a Brigata Garibaldi, distaccamento Arturo Albertazzi
Nome di battaglia “Milan”
Ho vissuto la Liberazione del 25 aprile a Milano ed è stato il giorno più
bello della mia vita. L’accoglienza del popolo fu grandiosa: in via Aselli
dove abitavo io, all’Acquabella, aspettavano gli Alleati e la gente aveva già
acceso le lampade sui balconi. Ma siccome c’erano ancora in giro molti
franchi tiratori le facemmo spegnere… Da allora ogni 25 aprile ho celebrato
la Liberazione indossando lo stemma del Cln che portavo al braccio. E ora
l’ho perso. Se avessi perso diecimila, centomila euro, non avrei pianto così
tanto.
A Milano è iniziata e finita la mia avventura partigiana. Io sono nato a
Udine. Ma mio padre, che era un ferroviere, quand’ero piccolo portò tutta la
famiglia a Milano, perché là, diceva, c’è lavoro. E infatti, appena
quattordicenne, mi assunsero come manovale alla Caproni Aeroplani di via
Mecenate.
Quando c’era il fascismo io ero un operaio, e gli scioperi li ho fatti
prima del 25 luglio, prima che il regime cadesse. Tutti parlano degli
scioperi nelle fabbriche del 1944, ma io e i miei compagni li abbiamo fatti
un anno prima, quando avevo diciott’anni. Ci voleva coraggio. E infatti
venni deferito al tribunale di guerra militare per “abbandono di lavoro”.
Rimasi in carcere sei mesi. E, tutto sommato, a me andò anche bene, perché
gli altri, i più anziani e “strutturati”, li portarono nei campi di
concentramento. Erano loro che, da attivisti politici, organizzarono e
guidarono la protesta. Tempo dopo, il 15 marzo 1945, il direttore del
personale della Caproni Cesare Cesarini, tenente colonnello onorario della
Muti, venne ucciso in viale Mugello da Giovanni Pesce, forse il più celebre
tra i gappisti col nome di Visone. Ebbene, quel Cesarini era responsabile
della deportazione nei campi di sterminio di sessantatré fra operai,
impiegati e tecnici della Caproni.
Insomma, quello sciopero fu una cosa seria e organizzata. A un certo
punto tutti gli operai si fermarono incrociando le braccia. Scioperammo
perché tra la guerra e la fame che avanzava, la carta annonaria non bastava
mai: se non avevi i soldi per comprare le cose alla borsa nera, mangiavi un
etto, un etto e mezzo di pane al giorno e basta. Facevi i salti mortali per
sopravvivere.
Avevamo paura. Vennero a prendere anche me, nonostante fossi un
ragazzo. Sei mesi di carcere, poi mi rilasciarono e mi arruolarono di forza
nella FlaK, la contraerea tedesca. Indossavo una divisa color kaki con gli
stivaletti, l’unica cosa di italiano che avevo era il cappello dell’aviazione.
Mi portarono ad Arezzo, la città era abbandonata a causa dei
bombardamenti e ci sistemammo nello stabile del manicomio, che era
deserto. Con quella divisa addosso, però, ci rimasi poco perché fuggii.
Mentre stavamo andando a Lucca, scappai, e fui costretto a rifugiarmi sotto
un porticato perché in giro c’erano i tedeschi che pattugliavano la zona.
Arrivarono delle donne che andavano ai cosiddetti “orti di guerra”, mi
videro e si spaventarono. Io confessai la verità, ero un militare in fuga. Una
di queste signore mi portò in casa sua, era una casa di ferrovieri, e mi dette
un vestito borghese.
Aveva un figlio, e mi tenne con loro fino a quando i tedeschi iniziarono i
rastrellamenti e qualcuno cominciò a chiedersi chi fossi. Allora fu costretta
a farmi andare via. Non l’ho più rivista. Mai più. Se non ci fossero state
queste donne e i contadini che ti davano rifugio e supporto non so se
avremmo fatto la Resistenza. E ne sono morti, di contadini. A migliaia:
uomini, donne, ragazzi, famiglie intere…
A quel punto non avevo più dubbi e mi misi a cercare il modo di
raggiungere i partigiani. I primi che ho conosciuto erano delle parti di
Montefiorino, in provincia di Modena. Mi ricordo che incontrai il celebre
comandante Armando, Mario Ricci. Poi, risalendo, arrivai nell’Oltrepò. Il
18 settembre 1944 ci fu una cruenta battaglia per la Liberazione di Varzi a
cui seguì l’istituzione di una Zona libera che durò fino al novembre dello
stesso anno.
A Varzi feci il mio vero ingresso nella Brigata Garibaldi, scelsi il mio
nome di battaglia, Milan, e imparai a combattere. A usare le armi. Chi è che
faceva saltare i ponti? Chi doveva fermare i “mongoli”, le truppe formate da
prigionieri di guerra asiatici? Mi capitò anche di essere nel plotone di
esecuzione di un gruppo di presunti partigiani che erano in realtà fascisti
infiltrati, delatori. A uno di essi fecero scavare la buca dove avrebbe dovuto
essere seppellito. Lui si mise a testa in giù, credo per non vedere il
momento della fucilazione. Glielo impedirono: “Devi morire sapendo ciò
che hai fatto”.
Di momenti terribili ne ho passati tanti. Il giorno in cui i nazisti presero
Varzi fui ferito da una granata, ho ancora le schegge in una mano. E ne ho
anche una nel pene. Non hanno mai potuto farmi la risonanza magnetica,
proprio perché sono pieno di schegge delle bombe dei tedeschi. In diverse
occasioni ho pensato di morire: una volta mi ritrovai a stracciare la mia
carta d’identità per salvaguardare la mia famiglia. Meglio morire da ignoto
che rischiare di coinvolgere chi aveva il mio stesso cognome.
Nell’autunno del 1944 finii di nuovo in manette. Mi portarono prima a
San Vittore, dove ero detenuto con un americano che, in considerazione
della sua nazionalità, era destinato ad andare a Mauthausen. Si chiamava
Mike Bongiorno, quel Mike Bongiorno. Quando è morto, come gesto di
rispetto per la nostra storia sono andato ai suoi funerali. Poi mi spedirono a
Innsbruck, in Austria. E di qui riuscii a scappare grazie a un soldato
tedesco: era un uomo distrutto e stanco, la sua famiglia era stata sterminata,
era così stufo della guerra che liberò me e alcuni miei compagni. Insieme a
due ragazze e a un ragazzo di Sesto, che faceva il guardiano, riuscimmo ad
arrivare a Verona. E da lì tornammo a Milano. Dove mi aggregai alla 117a
Brigata a Porta Venezia e con loro arrivai alla fine della guerra.
Ne ho passate tante, ma sono stato anche felice in quegli anni. Nei
momenti di pausa dai combattimenti, per esempio, aiutavamo i contadini a
lavorare. Mi ricordo ancora una canzone che faceva più o meno così: “La
vita del partigiano è una vita santa / si magna, si beve, si crepa, pensier non
ce n’è / pensieri ce n’è uno solo / quello della morosa, che gli altri la fanno
sposa / e io faccio il partigian”. Eravamo giovani, molte famiglie ci
accolsero come figli. Una contadina – suo marito era al fronte – mi portava
a casa e mi dava latte e castagne. Fu lì che ebbi la certezza che lotta e
lavoro viaggiassero sugli stessi convogli.
Avevamo tre paia di scarpe per otto fratelli
Maria Santiloni Cavatassi
Nata a Comunanza (Ascoli Piceno) il 23 novembre 1928
Staffetta e sindacalista dei mezzadri
Fu il sarto del paese, Eusebio Virgili, il primo a farci ragionare
sull’ingiustizia sociale che si accaniva su di noi mezzadri contadini. Veniva
dal paese di Comunanza fino al nostro casolare di campagna, nella pianura
marchigiana sotto i Monti Sibillini. Mentre prendeva le misure, tagliava e
cuciva le pezze di recupero e quelle che ci fabbricavamo da soli col telaio,
raccontava le notizie ascoltate di nascosto a Radio Londra. Parlava di
libertà, di giustizia. Fu così che casa nostra diventò un posto sicuro per i
fuggiaschi.
Eravamo mamma, papà e otto figli: un fratello, il più piccolo, e sette
sorelle. Un maschio e sette femmine. Mussolini diceva: “Fate figli, che
servono eroi per la patria”. Le donne non erano considerate. Se facevi un
maschio, avevi un premio di cinque lire, che non erano tante ma un paio di
scarpe ce le compravi. Se nasceva una femmina, niente. Per questo girava il
detto: “Suona una campana a morto – chi è morto? – nessuno, è un
contadino – e che è successo? – è nata una femmina – eh, povera madre,
poveretto”. Una famiglia come la nostra, con soli due maschi e otto
femmine, i proprietari non se la prendevano a mezzadria. Pensavano che
avrebbe reso troppo poco. Alla fine fu il prete, però duro come un padrone,
a darci da coltivare un fondo libero dove non voleva andare nessuno. Nel
contratto di mezzadria, noi donne venivamo calcolate meno della metà di
un uomo. Così andava allora. E anche nel dopoguerra non fu facile
strappare un conteggio più dignitoso per il lavoro femminile.
Mio padre era stato obbligato a prendere la tessera del fascio, se no
avremmo fatto la fame. Anche se avevi delle scorte di grano e granturco,
senza la tessera non ti davano manco il permesso per andare a macinare. E
questo fino al 25 luglio 1943, quando cadde Mussolini. Quel giorno a
Comunanza ci fu un vero e proprio assalto al magazzino dei cereali. I
paesani ne portavano via a sacchi. Mio padre purtroppo arrivò troppo tardi.
I nostri sentimenti antifascisti sono nati così, grazie a Eusebio che ci
spiegava le cause della nostra povertà. I vestiti che ora si buttano, allora si
passavano di padre in figlio. Eusebio era già comunista, però non si poteva
dire al tempo del fascismo: era tutto un segreto. Lui prima di ogni parata di
regime se ne tornava a casa e si metteva a braccia conserte ad aspettare già
pronto, perché arrivavano e lo arrestavano. Si era reso conto che mia madre
era una battagliera, che si lamentava di come andavano male le cose in
campagna, la mezzadria, la miseria. Noi figli avevamo solo tre paia di
scarpe in otto, te le scambiavi e scappavano via dal piede. Poi c’erano gli
zoccoli di legno, per andare in paese o alla messa, quando ti dovevi
sistemare un tantino meglio. “Hai ragione, Caterina,” le diceva Eusebio, di
fronte all’elenco delle ingiustizie. Lavoravamo come cani, a volte dico che
se sono rimasta piccolina è per la fatica che ho fatto nei campi. La
mezzadria aveva regole ferree: per esempio, nei mesi di trentun giorni, se
facevi una forma di formaggio al giorno, la sedicesima, cioè quella in più,
doveva per forza andare al nostro prete-padrone. È anche per quello che
sono diventata miscredente.
I primi partigiani hanno cominciato a venire a casa, qualcuno a chiedere
aiuto, da mangiare, qualche coperta, se c’era. Sapevano, attraverso Eusebio,
di potersi fidare. E noi pensavamo che i partigiani ci rappresentassero.
Intanto perché volevano la libertà, che è una cosa grande per noi oppressi
dal padrone. Di noi contadini dicevano che non capivamo niente, che
puzzavamo di stalla. Certo, vivevamo in catapecchie, e tra stalla e camera
da letto non c’era tanta differenza. “Quando finirà questa oppressione?
Quando verrà Baffone!” ci dicevamo. Allora Stalin era diventato un punto
di riferimento.
I primi partigiani che hanno cominciato a venirci a chiedere aiuto erano
vicini di casa, conoscenti del paese, non erano ancora organizzati
militarmente. Giovani di leva che erano scappati perché i fascisti volevano
reclutarli e i tedeschi volevano deportarli a lavorare in Germania. Io avevo
quattordici anni e mezzo nel ’43, finiti a novembre, e mi trovai sulla
breccia: non sapevo cosa volesse dire la parola “staffetta”, ma mi davo da
fare. Quei poveretti erano affamati, infreddoliti, si nascondevano nel bosco
intorno a Comunanza. Dove a un certo punto, dopo l’8 settembre,
arrivarono anche i prigionieri: soldati alleati che erano riusciti a fuggire dal
campo di concentramento di Servigliano. Io dovevo portargli da mangiare,
soprattutto quello. Andavo al fosso, a lavare i panni, e lì qualcuno mi
indicava dove trasportare il cibo: “Là sopra, al tale bivio”. Allora io e mio
fratello, che aveva dodici anni, prendevamo per lo più dei pentoloni di
minestrone, perché non è che avessimo le tagliatelle. Uno di qua, uno di là,
di notte, così davamo meno nell’occhio. Andavamo e lasciavamo lì le
vivande, ai margini del bosco. Quelli scendevano, ringraziavano, e poi ci
riportavano indietro le pignatte, che non ne avevamo tante, e quelle di rame
ce le avevano sequestrate i fascisti per fare i proiettili. Ci avevano lasciato
solo un caldaio grosso che serviva per far da mangiare alle mucche quando
allattavano; perché bisognava cucinargli qualcosa per fargli fare il latte per
il vitello. Alcuni di quei poveretti in fuga li conoscevamo, altri no. Una
volta è venuto a prendere la minestra un soldato di pelle nera. Che paura, io
manco sapevo che esistessero i neri. C’era pure la luna, mamma mia, e se
fosse stato un estraneo, che ci aveva scoperto? Dopo, quando s’è fatto
capire, anche se non parlava bene italiano, ci siamo convinti che era dei
nostri e gli abbiamo lasciato da mangiare.
L’8 settembre sembrava che fosse finita la guerra per tutti, ma per noi
cominciò proprio allora. Perché fino a quel momento c’erano stati solo gli
stenti, i sacrifici, la fame, le difficoltà economiche, i soprusi dei padroni che
se ne approfittavano, visto che con i fasci comandavano loro: dovevi stare
zitta e buona e, se protestavi, prendevi le botte e l’olio di ricino.
Quelli che se la passavano peggio erano i prigionieri evasi dal campo di
Servigliano. Credevano di essere finalmente liberi, ma i tedeschi e i fascisti
davano loro la caccia e li fucilavano. Cercavano disperatamente rifugio,
giravano dappertutto, bussavano a tutte le case, poveretti, ancora con le
divise da carcerati, senza mangiare, senza bere, senza niente. Passavano
anche da noi, ma era pericoloso accoglierli. Avevamo fatto solo la quinta
elementare, ma i manifesti sapevamo leggerli, e ce n’erano dappertutto:
“Chiunque aiuti i fuggiaschi verrà giustiziato”. Era chiaro, rischiavamo la
vita. Ma che facevi con tutta questa gente affamata che scappava, non
l’aiutavi?
Ci fu una discussione, e mia madre riuscì a convincere papà. Anche noi
figli venimmo consultati, compreso mio fratello che aveva solo dodici anni,
e fummo tutti d’accordo. Tutti carichi di una bella responsabilità, papà,
mamma, otto figli e una condanna a morte scritta sui muri. Fu così che
abbiamo nascosto due fuggiaschi dal settembre del ’43 fino al giorno della
Liberazione di Comunanza, il 21 giugno 1944. Più di due, non eravamo in
condizione. John e Albert si chiamavano, un inglese e un canadese, erano i
nostri due fissi, poi capitavano altri che venivano a scaldarsi o a lavarsi. Li
si aiutava il più segretamente possibile, stando attenti a non farci vedere
neanche dal vicino.
John e Albert facevano così: di giorno se ne stavano in giro, nascosti nei
boschi, e la notte li facevamo dormire a casa, nello stanzone in cucina, sui
pagliericci di foglie di granturco, perché mica c’erano i materassi, e anche
noi dormivamo sui pagliericci. La mattina presto si preparava un po’ di
colazione e loro se ne uscivano. Si sono fatti in questo modo tutto l’inverno,
senza vestiti, perché avevano solo stracci addosso. Ed è stato un inverno
terribile, ha fatto tanta neve che da anni non ne faceva così.
Tra il Natale e il Capodanno del ’43 fascisti e tedeschi erano andati via,
restavano solo i carabinieri. Decidemmo di tenere in casa i nostri due.
Sennonché a febbraio, dopo un mese e mezzo, tornarono le SS con il
battaglione MM, Mussolini o Morte, che equivaleva alle SS. E ricominciò
la paura. Allora mio padre scavò una grotticella poco distante dal casolare,
dove ci potevano stare tre o quattro persone strette. L’abbiamo nascosta con
la paglia e delle fascine, in modo che sembrasse un mucchio di legna. Di
giorno li facevamo nascondere lì, e la notte venivano a casa, a darsi una
lavata, mangiare qualcosa, scaldarsi per poi tornare nella grotta. Un giorno
siamo morti di paura: pareva tutto calmo, avevamo fatto entrare quei
ragazzi che non ne potevano più, da due erano diventati tre: John, Albert,
più un terzo che si era aggregato. Mentre erano in casa, mio fratello, che
stava di vedetta, si mise a urlare: “I tedeschi!”. Madonna! Noi avevamo
quelli lì a tavola che facevano colazione. Via, sparecchia tutto, dove li
mettiamo? Non potevano uscire dalla porta e, allora, tutti sotto al letto. La
cosa più stupida che potevamo fare, perché ci avrebbero guardato subito,
ma non avevamo tanta scelta. John ha detto: “Ci consegniamo, non
vogliamo che vi uccidano”. “No, qui o si campa o si muore tutti,” abbiamo
risposto. E via, sotto questi letti coi legni e i pagliericci di foglie di
granturco, con le coperte buttate un po’ così, per far vedere che era tutto
scombinato. Sono arrivati. “Zitti, per carità, zitti.” Non erano tedeschi ma
fascisti, un gruppo di cinque, uno di loro talmente piccolo che trascinava
per terra il mitra. Diedero un calcio alla porta, con la delicatezza loro. Mia
sorella ebbe l’idea di scapparsene in camera. La casa era allungata, una
porta dietro l’altra, non c’era il corridoio, che si sprecava spazio. Lei in
camera si è tolta la camicetta e ha cominciato a pettinarsi. Quando il primo
fascista ha spalancato la porta, mia sorella ha urlato coprendosi, come a dire
“Non guardarmi, sono nuda!”. E, allora, il capo ha detto: “Via, via che qui
non c’è niente, andiamo”. Questo ci ha salvati. Quando sono andati via noi
eravamo più morti che vivi. Siamo cascati su una sedia, anzi sul banco di
legno, che manco le sedie avevamo.
Da noi la Liberazione è arrivata prima del 25 aprile. Il 21 giugno del ’44.
Mi ricordo quel giorno. Era passata prima la ritirata nazifascista, lì da noi.
Portavano via con sé i contadini e il bestiame. Anche mio padre, presero,
con le mucche. Non è che volessero far prigionieri tutti quei capifamiglia,
ma il fatto era che, senza il capoccia, gli animali non si muovevano.
Parecchi sono tornati solo mesi dopo, altri sono riusciti a scappare. Papà è
riuscito a sgattaiolare in un fosso ed è tornato a casa che era già notte. I
pianti. Otto figlioli e una madre: “Se non torna papà siamo finiti”. Invece, al
buio, sentiamo: “Olà Biancolì!”. Che era una mucca, Biancolina, e se la
chiamava per nome faceva tutto quello che voleva lui.
Il 21 giugno, dunque, eravamo in campagna a lavorare come al solito,
perché a giugno ce n’è da fare, si era vicini alla mietitura. Abbiamo sentito
le campane della chiesa che suonavano a stormo, a festa. “Correte, correte!”
Mio fratello, che era quello più veloce, è andato a sentire in paese. È
tornato: “Arriva la Liberazione! Arrivano le camionette degli inglesi e degli
americani con i partigiani!”. “Ma sei sicuro?” “Sicuro!” Ed era vero, perché
i partigiani sono usciti dal bosco, dalle parti di Croce di Casale,
Montemonaco, dalle montagne.
Allora sono andata alla grotta per avvertire quei due che stavano
sotterrati, poveretti, e mi sono messa a chiamarli con tutta la voce che
avevo. Per nome li chiamavo: “John, Albert!”. Ma non si affacciavano.
Oddio, che è successo? Non è che li hanno scoperti proprio alla fine?
Perché in quei giorni lì non avevamo tanti rapporti, era troppo pericoloso.
Loro evidentemente avevano paura che i tedeschi mi avessero trascinato lì
per stanarli, col mitra puntato, e mi costringessero a dirgli una bugia. Ma io
ho insistito finché ho visto una fascina che si muoveva. John si è affacciato.
“Maria?” “John, siete liberi, venite, siete liberi!” Non si muovevano.
Avevano ancora paura. Poi pian piano si sono convinti, sono sbucati fuori,
mi hanno presa in braccio, uno di qua e uno di là, piccola com’ero, pesavo
quarantacinque chili, e mi hanno portato fino a casa così, tenendomi in alto.
Com’erano conciati! Per andare a Comunanza bisognava rivestirli. Mamma,
poveretta, cosa aveva da dargli? Per John ha rimediato qualcosa di mio
fratello. E per Albert, il canadese? Alla fine si è rassegnata e ha preso
dall’armadio “l’ultimo vestito”, quello di papà quando si era sposato, che se
lo teneva anche per quando sarebbe morto: perché allora sempre uno solo
era il vestito buono del contadino, per i matrimoni, per le feste e per
l’ultima volta. “E vabbè, al papà gli faremo un vestito nuovo per quando
muore.” Gli stava tutto strizzato addosso, a John, perché mio padre era
mingherlino e lui grosso. Ma così finalmente siamo andati tutti in paese a
far festa. Le campane continuavano a suonare, noi ci abbracciavamo,
abbiamo incontrato il sarto Eusebio e abbiamo abbracciato pure lui.
Diverse volte il soldato John è ritornato nelle Marche, dopo la guerra,
per farci visita. Conserviamo una bella fotografia di tutta la famiglia con lui
in mezzo. Quanto a noi, abbiamo preso la decisione di iscriverci al Partito
comunista, ma certo non potevamo permetterci dieci tessere. Allora Eusebio
l’ha risolta così: una tessera familiare collettiva, e per quota d’iscrizione un
sacco del nostro frumento. E il giorno della scomunica siamo usciti tutti
insieme dalla chiesa e non ci siamo più ritornati.
Per me cominciava una nuova vita, in cui dovevo mettere a frutto la
lezione della Resistenza. Le condizioni di vita dei mezzadri erano
inaccettabili, già dal giugno del ’44 si ragionava di unire i contadini
attraverso l’attività sindacale. Ero giovanissima e ignorante, ma ben presto
divenni responsabile della Federmezzadri. Strappammo ai proprietari un
contratto più dignitoso.
Dalle Marche mi sono trasferita in Calabria per seguire mio marito,
comunista anche lui, mandato lì a costituire il Partito comunista in Calabria.
Allora li chiamavano funzionari costruttori. Lì ho cominciato a organizzare
con la Cgil le lotte delle raccoglitrici di olive, e con loro a fondare l’Udi
(Unione donne italiane). È stata dura, ma avevo una scuola politica e
sindacale alle spalle: la Resistenza antifascista.
Non ho pentimenti né rimpianti. Se potessi tornare indietro, rifarei tutto,
se possibile ancora di più. Certo, le mie figlie, poverette, non hanno avuto
una madre, perché ero sempre in giro per le lotte. Ma se all’epoca qualche
accidenti me l’avranno pure mandato, adesso sono orgogliose di me. E pure
i nipoti e i pronipoti, visto che sono diventata bisnonna. Qui nelle Marche il
gruppo rock Gang mi ha dedicato pure una canzone. S’intitola A Maria: “A
Maria, che ha seminato la speranza…”.
A ripensarci, però, un rimpianto ce l’ho, ce lo dobbiamo avere. Di non
essere riusciti a trasmettere ai figli l’entusiasmo per la lotta, per la pace, per
la libertà. Se tanti giovani son cresciuti senza amore e nell’ignoranza di
questi valori, vuol dire che noi non abbiamo insegnato bene. Ed era compito
nostro.
Anche a Bolzano c’era un lager
Mario Vecchia
Nato a Crescentino (Vercelli) il 16 novembre 1925
Divisione Monferrato, 2a Brigata
Nome di battaglia “Mariuccio”
“All’alba sarò fucilato. Ciao Mamma. Viva l’Italia.” Quella frase non
l’ho mai dimenticata: avrei potuto scriverla io. Ero un partigiano e il mio
fronte erano le colline del Basso Monferrato, di là dal Po e dal mio paese,
una mezz’ora da Vercelli. Perché avevo fatto quella scelta non saprei dirlo
con precisione. Mio padre era casaro e commerciava in maiali. Di politica
non ci occupavamo. Poi si avvicinò il momento per me della leva
obbligatoria. Io e il gruppo di amici con cui passavo le mie giornate
decidemmo di sparire. E quando, l’8 settembre 1944, Crescentino visse la
sua giornata più tragica, eravamo da poco saliti in collina. Quella mattina,
alle 8.45, nel piazzale della stazione i tedeschi uccisero nove civili come
rappresaglia a un’azione partigiana. Nove martiri. Noi dall’alto della
collina, al Bolacco dove c’era il nostro campo base, vedevamo il paese
bruciare.
Eravamo una banda di una cinquantina di uomini e non ce la passavamo
male perché avevamo buoni contatti con gli inglesi che, grazie ai lanci, ci
rifornivano di armi. Il cibo si trovava, la gente ci appoggiava. Poi un giorno,
era il 16 novembre e io compivo diciannove anni, arrivarono i tedeschi.
Ero con un amico e li osservavamo da lontano, con i cani inseguivano i
nostri compagni. Capimmo subito che era soltanto una questione di tempo e
che di lì a poco sarebbe toccato a noi. Così fu: li vedemmo arrivare,
provammo a fuggire verso valle, con una mitragliatrice che ci sparava
contro, e poi cercammo di nasconderci in un fosso. Mi trovai però un fucile
tedesco puntato alla schiena. E io e il mio amico, Andrea Cenna, fummo
catturati.
Ci portarono nella vecchia cantina della scuola di un paese vicino, c’era
chi aveva la pianta di un piede bucata da un proiettile, chi addirittura non
aveva più il mento, fatto saltare via da una mitragliata. Li buttarono lì tra
noi, sanguinanti.
I tedeschi ci interrogarono per due giorni, poi ci trasferirono in carcere a
Novara. Dove scoprimmo che di noi sapevano tutto: “Tu sei Mariuccio, tu
sei questo, tu sei quello…”. Qualcuno aveva fatto la spia. Tra di noi doveva
esserci un infiltrato, ma non ce n’eravamo accorti. Da Novara ci
trasferirono a Milano, nella prigione di San Vittore. E lì fummo rinchiusi in
una cella destinata ai condannati a morte, a quelli che a breve sarebbero
stati fucilati. Era interamente intonacata di cemento liscio: il pavimento, le
pareti, il soffitto, tutto uguale. Era larga non più di un paio di metri e lunga
cinque, sei. Non saranno stati più di dodici metri quadrati. Eravamo
ammassati come bestie che stavano per essere portate al macello. Fu in
quella cella che lessi la frase, scritta in stampatello: “All’alba sarò fucilato.
Ciao Mamma. Viva l’Italia”.
Poche ore dopo arrivò la mia, di alba. Ci caricarono su un camion senza
dirci dove saremmo andati. Il tragitto fu lungo e, dal rumore di un aereo che
noi conoscevamo e che chiamavamo Pippo, capimmo che stavamo
procedendo verso nord. Qualcuno pensò che fossimo diretti in Germania. In
realtà ci stavano portando nel campo di concentramento di Bolzano.
Arrivammo al mattino presto. E innanzitutto passammo in una specie di
ufficio dove ci registrarono e ci diedero un “marchio”. Per noi un triangolo
rosso. Eravamo in Italia, ma attorno avevamo soltanto militari tedeschi.
Per prima cosa ci tosarono. Ci fu completamente rasata la testa, e poi ci
fecero un’ulteriore rasatura al centro, come una striscia bianca nel mezzo, in
modo che se qualcuno fosse riuscito a scappare sarebbe stato
immediatamente riconosciuto. Ci diedero quindi un paio di zoccoli di legno
e delle divise dei nostri militari dell’aviazione, una giacca bianca che
arrivava fino ai fianchi. E pantaloni con le mutande legate. Eravamo vestiti
così tutto il giorno e tutta la notte, dormivamo pure così, perché faceva
freddo e perché la mattina non avremmo perso tempo per cambiarci. Io ero
nel Blocco G dove c’erano delle cuccette come quelle che si vedono nei
filmati dei campi di concentramento. Avevamo un’unica coperta di lana,
così io e il mio amico dormivamo insieme, una coperta sotto e una sopra,
per tenerci al caldo il più possibile.
Ogni giorno, alle quattro e mezza del mattino, un fischietto ci buttava
giù dalle brande e in un minuto dovevamo essere fuori nel cortile. Dormire
vestiti significava essere subito pronti. Dovevamo camminare velocemente
ed entrare in una stanza attraverso una porticina. Si passava uno per volta. E
dall’altra parte c’erano i tedeschi che picchiavano, senza un motivo.
Prendevano il primo che capitava. Usavano le mani e i bastoni, alle volte ti
arrivava un colpo, altre volte più di uno. Con il legno faceva male…
Cercavo di mettermi in mezzo a due alpini catturati nei miei stessi giorni,
molto più alti di me. E così quando si passava da quella porticina di colpi ne
prendevo, ma molti meno.
Avevo scelto di lavorare. Ero in una squadra che si chiamava Cologna,
dal nome di un SS altoatesino condannato a trent’anni nel ’46 e poi
amnistiato. Perché chi lavorava lì prendeva un etto di pane in più. A
ciascuno erano concessi una porzione di orzo bollito in acqua e due etti di
pane, cioè una pagnottina, piccola ma pesante, che se la schiacciavi veniva
fuori dell’acqua. Inizialmente facevo il “piccapietre”: con le mani
spargevamo della sabbia e, sempre con le mani, ci picchiavamo dentro le
pietre. Era un lavoro che non serviva a nulla, se non a ingrassare il sadismo
dei nostri controllori tedeschi. Poi lavorai come falegname. Non ne sapevo
nulla, ma il mio amico invece era bravo. Così mi attaccai a lui e cercai di
imparare. Alle dieci eravamo sfiniti ma, se qualcuno si fermava, arrivava un
colpo nei reni con il calcio del fucile. E dovevi ricominciare. Un tenente
tedesco particolarmente cattivo, quando passavamo buttava a terra una
cicca di sigaro Havana lunga così e poi ci sputava sopra…
Alla fine misero la mia squadra a sminare le bombe non esplose dopo i
numerosissimi bombardamenti alleati che puntavano alla ferrovia del
Brennero: con noi c’era un prigioniero che aveva fatto per molto tempo il
militare, e fortunatamente sapeva trattare gli esplosivi. Il nostro compito era
quello di scavare, sempre con le mani, fino al ritrovamento della bomba.
Che lui provvedeva a disinnescare.
Al campo spadroneggiavano due belve. Erano due ragazzi ucraini,
giovani come noi, diciott’anni. Sapevamo poco di loro, se non che tutti li
chiamavano Sette e Otto. Uno, ho scoperto poi, si chiamava Michael
Seifert, si è rifugiato in Canada dopo la guerra, ma poi è stato condannato
all’ergastolo in Italia (anche se solo nel 2000). L’altro si chiamava Otto
Stein, e di lui invece non si è mai saputo più nulla. Non erano soltanto
cattivi. Erano sadici. Ammazzarono un ragazzo davanti a noi: gli spararono
senza alcun motivo un colpo al centro della fronte, trascinandolo poi, uno
per un piede e uno per un altro, come fosse un trofeo di guerra.
Uccidevano quando eravamo a messa. Eravamo in pochi cattolici a
frequentare la funzione e ci disponevamo in cerchio attorno al sacerdote,
che seppi dopo essere il vescovo di Bolzano, in una zona proprio davanti
alle celle della morte. Noi non vedevamo. Ma chi è sopravvissuto e ha
potuto raccontare cosa succedeva là dentro, dice che i prigionieri venivano
stesi su due cavalletti mentre Sette e Otto colpivano il poveretto di turno
uno al petto e l’altro da dietro, fino a spezzargli la schiena. Seifert
indossava dei guanti neri, li tirava fin sopra i polsini della divisa militare,
che i due non si toglievano mai. Con quei guanti spingeva le sue dita sugli
occhi del condannato. Schiacciava, schiacciava… Noi sentivamo le urla. E,
per coprirle, il prete chiedeva alle prigioniere tirolesi che cantavano di
alzare la voce. Ogni tanto, durante la messa, li vedevamo uscire trascinando
una coperta grigia militare: portavano via qualcuno, dove andassero a finire
non lo so.
Poi, un giorno, mi ritrovai messo al muro. Erano pronti per fucilarmi. I
partigiani avevano ucciso alcuni tedeschi che stavano andando verso il
Brennero e c’era da vendicarli. Così arrivarono su un camion militare con
sopra una mitragliera. E presero trenta di noi: io ero il numero ventinove,
Andrea il trenta. Ci misero contro il muro, uno di fianco all’altro, la
mitragliera iniziò a girarsi puntando contro di noi. A cosa ho pensato? A
niente. Ricordo che il mio amico mi prese sottobraccio, mi strinse a lui e mi
disse: “Teniamoci stretti, così quando cadiamo non ci facciamo male”. Ma
d’improvviso arrivò un poliziotto tedesco. Urlava che non dovevamo essere
noi a essere ammazzati, che quelli che avevano ucciso i loro camerati erano
più avanti. Un camion corazzato andò verso lo stabilimento della Lancia.
Ne presero più o meno una trentina e furono loro a morire al posto nostro.
Il primo maggio 1945 ci vennero a liberare. Ci caricarono su un camion,
venti per volta, e ci trasferirono verso Trento e poi ancora verso Merano…
Alla fine arrivammo a Milano. E, dopo aver dormito, esserci spidocchiati e
lavati, decidemmo di tornare a casa, a piedi, verso Vercelli. Lungo il tragitto
incontrammo un posto di blocco di partigiani. Esibimmo un foglio che ci
avevano dato al campo prima di liberarci, sia in tedesco sia in italiano, dove
era riportato il nostro numero di matricola – 6583 era il mio – e dove si
dava conto che eravamo stati liberati da un campo di concentramento
tedesco. Quello che era di guardia, al blocco, si mise a urlare: “Fuciliamoli!
Sono repubblichini scappati dal campo di concentramento”. “Chiamami il
comandante, cretino,” gli dissi, prima di farci riconoscere e passare.
Arrivammo a Vercelli di martedì, giorno di mercato. “Mario!” mi sentii
chiamare. La voce veniva da un’auto nuova, bellissima, decappottata.
Dentro c’era Neve, un vecchio amico partigiano che era stato con me in
collina. “Mariuccio! Vieni con noi.”
Mi accompagnarono loro a casa. Quando entrai nella porticina del
cortile dove abitavo sentii immediatamente mio padre e mia madre russare.
Erano ancora vivi. E lo ero anch’io.
Io mi metto i pantaloni
Teresa Vergalli
Nata a Bibbiano (Reggio Emilia) l’11 ottobre 1927
76a Sap e 144a Brigata Garibaldi
Nome di battaglia “Anuska”
Tanto per intenderci, diciamo che durante la Resistenza ho fatto la
staffetta. Ma è un termine che non ritengo adeguato. Preferirei partigiana. O
addirittura, come è scritto sul mio foglio matricolare del distretto militare di
Modena, “partigiano combattente”. È giusto così. Anche negli eserciti
tradizionali ci sono soldati che non sparano, quelli addetti alle
comunicazioni, alle provviste, alla salute, alla cura. Molte di noi donne non
hanno sparato, ma eravamo assolutamente indispensabili a tutta
l’organizzazione, e spesso rischiavamo più degli uomini. Poi, quando nel
mio paese della campagna reggiana, Bibbiano, non fu più possibile abitare,
in montagna insegnavo ai partigiani e alla gente cos’era la democrazia sulle
dispense di Giuseppe Dossetti. Un grande maestro cattolico, per degli
allievi quasi tutti comunisti!
Questa storia comincia il giorno dell’Epifania del 1944. Ci fu un
bombardamento e trasferirono la scuola nella Bassa vicino al Po. Non
potevo affrontare quaranta chilometri in bicicletta da Bibbiano fino a
Reggio Emilia ogni giorno. “Allora aiuto voi e i vostri amici,” dissi ai miei
genitori. A casa c’era un gran fermento, dopo l’8 settembre i miei fornivano
assistenza a chi scappava dalle caserme, a chi era uscito dalla prigione di
Montechiarugolo dove la gente era andata spontaneamente ad aprire i
cancelli. Erano tutti prigionieri alleati. Mio padre e gli altri contadini
regalavano vestiti, viveri, insegnavano loro ad andare in montagna per
raggiungere le linee alleate. E intanto si cercava di difendere il nostro
patrimonio collettivo, la produzione del Parmigiano reggiano, dalle ruberie
fasciste.
A casa mia l’antifascismo era un’idea acquisita: risaliva al 1932, quando
nacque mio fratello Orio e nello stesso giorno mio padre fu incarcerato per
alcuni volantini, senza prove, per sei mesi. Mio padre, Prospero Vergalli,
era un contadino. Avrebbe dovuto fare il conduttore di macchine agricole,
ma, con la crisi del ’29 e il fallimento delle banche, perse i pochi risparmi
che aveva e pure il lavoro. Essere figlia di antifascisti non mi fece mai
sentire in imbarazzo, anzi: mi creava più difficoltà essere figlia di un
contadino povero, uno che doveva lavorare in zona montana, su un terreno
arido e piccolo che non dava da vivere, ed era costretto ad andare a giornata
dagli altri contadini, si doveva arrangiare. Era molto bravo, ma eravamo
tanto poveri. A scuola erano tutti figli della media borghesia, e la differenza
si vedeva. Grazie a mia zia ero vestita bene, anche se indossavo sempre lo
stesso abito, risistemato. Avevo perfino le scarpe. I libri però erano di
seconda mano, in prestito. E non potevo nasconderlo.
Mio padre aveva combattuto nella Prima guerra mondiale ed era
diventato assolutamente pacifista, contro la guerra, contro le armi. Si era
iscritto ai giovani socialisti, poi ai comunisti, aveva preso un sacco di botte
dai fascisti. Era sorvegliato speciale e ogni 28 ottobre, anniversario della
marcia su Roma, arrivava a casa mia la milizia e lo portava per qualche
giorno in prigione. Come ho già detto, dopo l’8 settembre del ’43 casa mia
diventò un punto di riferimento per i partigiani. Che poi non erano ancora
partigiani: erano quelli che dissentivano. Venivano vecchi amici di mio
padre degli anni venti, antifascisti usciti di prigione o che avevano disertato.
Papà trovava il modo di sistemarli, convinceva i vicini e anche gente
benestante a ospitarli in casa: come facesse non lo so, era davvero molto
bravo. Mia madre era più che d’accordo, era una persona speciale. Venne
anche Angelo Zanti, che era scappato con altri della gioventù comunista dal
confino. Con lui cominciai a fare la staffetta. I miei volevano che
continuassi a studiare. “Non perdere l’anno, sai quanti sacrifici facciamo,”
ripeteva mamma. Io avevo sedici anni e volevo fare la mia parte: non
volevo essere un’eroina, non mi piaceva strafare, ma c’era bisogno di
accompagnare le persone che non conoscevano i nostri paesi a riunioni e
incontri.
Ero sempre in bicicletta. C’erano i comandanti partigiani che avevano
bisogno di essere ospitati e che dovevano incontrare altri dirigenti partigiani
in zone diverse. Come si spostavano? Con me davanti che facevo dei
segnali, ci mettevamo d’accordo prima. Fingevamo di non conoscerci. Loro
venivano dietro e quando facevo un cenno dovevano capire se era il caso di
fermarsi, di nascondersi, o addirittura di tornare indietro. Andavamo solo in
pianura, dove c’era una forte organizzazione partigiana clandestina. Ognuno
stava a casa propria o nascosto dai parenti in soffitte, cantine, fienili: le case
contadine, si sa, hanno tanti spazi. E si nascondevano sia i partigiani
antifascisti più anziani (a cinquant’anni per noi erano già vecchi), sia i
ragazzi giovani che non volevano rispondere alla chiamata di Mussolini, al
reclutamento.
Arrivò la bella stagione del 1944. Nacquero le prime formazioni in
montagna, e allora c’era da accompagnare i ragazzi che salivano. E anche lì
coi segnali, io avanti e loro dietro. Al massimo ne portavo due, in genere
uno per volta. Era pericoloso, i giovani venivano fermati. Bisognava
conoscere le stradine, le carraie e i sentieri. C’era il punto dove dovevo
consegnarli all’altra staffetta o andavamo fino a Canossa. Non avevano
scelta: dovevano fidarsi di me.
Delle donne c’era talmente bisogno che il maschilismo non si sentiva.
Certo a noi non avrebbero mai dato un’arma, ma noi di contro non le
volevamo. A me, d’altronde, non importava niente: ero così piccola che i
problemi dei rapporti uomo-donna non erano nei miei pensieri. Io badavo
solo a stare attenta alle biciclette da riportare indietro, visto che erano
preziose e i tedeschi le requisivano. Non fui mai fermata. Ero una ragazzina
talmente insignificante da non fare paura a nessuno. Fu la mia forza. Io però
avevo paura, perché portavo con me sempre qualcosa di compromettente.
Per esempio, le circolari di Togliatti, del Comitato di liberazione nazionale,
dei Gruppi di difesa della donna e aiuto alla lotta di Liberazione. La famosa
circolare di Togliatti, quella della svolta di Salerno per formare un governo
di unità nazionale, me la sono studiata tutta. La mettevo sempre in un libro
di scuola, nella fodera di carta da zucchero o di formaggio. Se m’avessero
perquisito e avessero trovato i documenti o i volantini, sarebbe stato come
avere un’arma.
Armi vere non ne volevo. A un certo punto mi regalarono una rivoltella
piccolina, bianca, cromata, sembrava un giocattolo, tanto che per
nasconderla la tenevo infilata nel reggiseno. Aveva quattro pallottole. Non
so se funzionasse perché non la provai mai. Ma la portavo con me perché
mi avevano spiegato che, in caso di cattura, dovevo resistere ventiquattr’ore
senza parlare. “Se non ce la faccio,” pensavo, “uso la pistola per spararmi
alla tempia.”
A luglio del ’44 andai per la prima volta in montagna. Fu quasi per
capriccio. Mario, un amico di mio padre che aveva come nome di battaglia
Marius, stava andando su con il figlio che aveva un anno più di me e un
altro ragazzo più piccolo, avrà avuto quindici anni. Tanto feci, che convinsi
mia mamma, parecchio titubante, a lasciarmi andare con loro. Il patto era
che Marius fingesse che anch’io fossi sua figlia. Il mio finto fratello disse:
“Se andiamo in montagna dobbiamo prendere un nome. Ti va bene se ti
chiamiamo Anuska?”, in emiliano, con una “n” sola. E io ho detto: “Sì sì,
va bene”, un nome russo, si vede che aveva letto qualche libro.
I tedeschi rastrellavano, la gente scappava: i boschi erano pieni di
persone e noi di giorno restavamo nascosti, la notte la passavamo a
camminare. È andata avanti per un mese. I tedeschi, non trovando i
partigiani, bruciavano i paesi. Di notte si vedevano questi fuochi terribili, si
sfogavano sulla popolazione. C’è stata la strage di Cerredolo, dove hanno
ucciso, dopo averli denudati, tutti gli uomini compreso il parroco. Una
volta, mentre eravamo in cerca di un gruppo che in realtà non trovammo,
altri partigiani ci scambiarono per delle spie, ci misero contro il muro e ci
volevano fucilare. Fu strano perché ricordo che, più che paura, in quel
momento provai un grande senso di incredulità: “Possibile? Un conto è
essere ammazzati dai tedeschi, ma dai partigiani?”. Ci salvammo perché un
giovane mi riconobbe come la sua staffetta. A quel punto ci portarono con
loro, arrivammo a Montefiorino, dove i partigiani avevano creato una
repubblica, una zona libera. Da lì decisi di tornare a casa, dove i miei
dirigenti mi diedero una bella strigliata: “In montagna di te non c’è bisogno,
qui sì”.
Un giorno però, era il dicembre del ’44, in montagna ci tornai per
necessità. Furono addirittura i miei a insistere, perché ormai in pianura era
diventato pericoloso, ci conoscevano tutti anche se nessuno dei vicini fece
mai la spia. Così mi mandarono a raggiungere Mario, il comandante
Marius.
Poco tempo dopo mio padre fu catturato mentre si nascondeva nella
stalla di suo cognato. Presero lui, mio cugino e tutta la famiglia Bottazzi,
che lo ospitava. Era una famiglia numerosissima, venticinque persone. Li
misero in prigione, li condannarono a morte. Conservo ancora il manifesto
affisso dai fascisti di Bibbiano che annunciava la prossima condanna a
morte di papà. Dopo un mese, qualcuno (non abbiamo mai saputo bene
come andò) li fece scappare lasciando la porta senza lucchetto. Papà
raggiunse una brigata diversa dalla mia e diventò responsabile di una
prigione partigiana.
In montagna ho ricevuto un incarico inaspettato, alla mia giovanissima
età: fare la maestra. Studiavo per insegnare ai partigiani la storia d’Italia:
Garibaldi, Mazzini e Cavour. E lo facevo sulle dispense di Giuseppe
Dossetti che i compagni di Cavriago avevano copiato con la carta carbone,
cinque copie alla volta. Dossetti era genovese di nascita, ma si era trasferito
a Cavriago, in provincia di Reggio Emilia, con la famiglia. Era un grande
intellettuale cattolico che aveva poi studiato a Milano e, giovanissimo, era
diventato docente di diritto canonico. Sì, era un cattolico e moltissimi dei
partigiani a cui insegnavo erano comunisti. Ma non fu mai un problema,
anzi eravamo molto contenti che ci fossero cattolici che la pensavano come
noi. E del resto c’erano molti preti che ci aiutavano. Dossetti stesso, lo
seppi dopo, partecipò alla lotta di Liberazione. Si faceva chiamare Benigno
o Serra, guidava il Cln di Reggio Emilia. E dopo la guerra fu un
protagonista dei lavori dell’Assemblea costituente.
Alle mie lezioni partecipavano non solo i partigiani, ma anche gente del
posto. Coi montanari, lo ammetto, era terribile. Non capivano il mio
italiano, conoscevano solo il dialetto. Restavano zitti zitti, mi si stringeva il
cuore. Illustravo la differenza tra sindaco e podestà, cosa vuol dire essere
eletti, eleggere, la democrazia. C’era una parola – secondo me bellissima
che dovrebbe valere anche adesso –, “democrazia progressiva”. Era una
definizione di Togliatti. Voleva dire che oggi otteniamo qualcosa, domani
andiamo avanti e otteniamo un altro passo ancora.
Avevo già fatto un’esperienza di propaganda quando, a diciassette anni,
avevo avuto l’incarico di responsabile dei primi Gruppi di difesa della
donna. Facevo piccole riunioni nelle stalle, davanti al focolare o sotto gli
alberi con le altre donne per attirarle nella Resistenza.
Mio padre era comunista, e in fondo pure io: ci aiutava l’illusione di un
mondo giusto, ci sosteneva. Un miraggio. Stalingrado fu la prima grande
sconfitta dei tedeschi, ci galvanizzò questo eroismo, questo sacrificio. Alle
donne però non parlavo così: spiegavo il diritto di voto, raccontavo di
parità. Le donne contadine con contratti di mezzadria non erano considerate
forza lavoro. Eppure erano quelle che mungevano al mattino, andavano nei
campi due giorni prima di partorire e due giorni dopo. Il diritto allo studio
per le giovani era uno degli argomenti importanti. Volevamo scuole gratuite
solo per merito: questi erano i nostri sogni.
A un certo punto in montagna creammo un distaccamento di sole donne:
io ero nel gruppo delle propagandiste, con un’altra maestra. Uno dei capi,
Pasquale Marconi, un cattolico assai diverso da Dossetti, disse che le donne
partigiane non dovevano mettersi i pantaloni neanche d’inverno perché non
stava bene che ci vestissimo come gli uomini. “Cosa? Noi rischiamo la vita
con questo freddo e volete che ci preoccupiamo per una maldicenza? Io mi
metto i pantaloni,” sentenziò la mia amica Anita Malavasi, nome in codice
Laila.
Del giorno della Liberazione, ricordo di essere scesa dalla montagna a
piedi e poi su un camion. Non era il momento di festeggiare, eravamo
stanchissimi dopo tante notti insonni. A Reggio Emilia non si camminava
per strada, c’erano i fascisti sui tetti che sparavano e morì un partigiano.
A Bibbiano con le truppe alleate arrivarono dei brasiliani. La gente li
accolse offrendo loro fiori di campo, perché ad aprile qualcosa è già
sbocciato, e per la prima volta si vedevano delle persone di colore. Ma la
vera festa a Bibbiano l’abbiamo fatta il primo maggio. Dal balcone parlò
Sacchetti, che era stato il mio comandante e poi diventò senatore, e pure
Marius. Io con la voce tremante annunciavo nomi e gradi. Anche il nome di
mio padre, eletto sindaco di Bibbiano, il sindaco della Liberazione.
Cinquant’anni dopo, nel 1995, toccò a mio fratello Orio diventare sindaco.
Lui era più piccolo di me, ma anche lui il suo contributo alla Resistenza
aveva fatto in tempo a darlo. Quando, di recente, ho sentito infangare il
nome del nostro paese, ho provato un moto di indignazione. Ma la
conoscete la storia di Bibbiano, della sua Resistenza, della cooperazione e
della solidarietà che hanno reso degne le condizioni di vita dei contadini?
Se non la conoscete, state zitti.
Ho pagato la vendetta di Schio, inutile e dolorosa
Valentino Bortoloso
Nato a Schio (Vicenza) il 24 marzo 1923
Brigata Garibaldi “Martiri della Val Leogra”
Nome di battaglia “Teppa”
A casa mia eravamo undici figli. Uno all’anno, perché mio papà Paolo
era un bigotto. Non un cattolico, come mia madre, proprio un bigotto. La
sera ci metteva a pregare in ginocchio attorno al tavolo per mezz’ora e, se
qualcuno si addormentava, arrivava una sberla. Mi chiamo Valentino
Bortoloso e sono nato a Schio il 24 marzo 1923. Papà faceva l’operaio alla
Lanerossi, a Pieve. In casa entrava un unico salario e perfino i suoi colleghi
operai gli dicevano: “Paolo, vacci piano, così tante bocche da sfamare!”.
Lui rispondeva, convinto, che doveva salvare la sua anima. E così ne
metteva a repentaglio altre undici, di anime. Tre dei miei fratellini
morirono: a quei tempi c’erano broncopolmonite, meningite, gastroenterite.
Ricordo quando stavamo sei-sette nello stesso letto con il piccolo di due
anni malato di meningite. E quando il dottore disse: “Niente da fare”, mio
papà accendeva ogni tanto un fiammifero e gli tirava su le palpebre per
vedere se era morto. Quella era la vita di allora.
Ho fatto la prima elementare a Schio, ma a sette anni ho cominciato a
lavorare in campagna con mio nonno materno che era contadino: mi
avevano mandato da lui perché non c’era da mangiare per tutti. Sono
tornato a casa che avevo quattordici anni. Ho lavorato in una carrozzeria e
poi in una piccola fabbrica tessile.
Quando non c’era lavoro in fabbrica si stava a casa dieci giorni, un
mese, due, e poi si rientrava. Era un vivere quotidiano tremendo: privazioni,
incertezza, un arrabattarsi continuo. Così, quando Mussolini cominciò a
parlare di guerra con la Germania, noialtri per farla finita con quelle
condizioni eravamo portati ad augurarci che arrivasse davvero.
La mia pensata fu quella di arruolarmi volontario nei carabinieri: li
vedevo a Schio e mi pareva che facessero una vita che io fino ad allora mi
ero sognato. Insomma, carabiniere per avere una divisa, ma non fare
proprio la guerra.
E invece sono partito per la Russia. L’ultima classe richiamata per il
fronte era il ’22 e io sono del ’23. Ma siccome mi ero arruolato volontario
già da qualche mese, finii in un battaglione creato apposta per la linea.
Insomma, andando nei carabinieri, avevo ottenuto l’opposto di quel che
mi auguravo.
Vedi com’è la vita?
In Russia siamo arrivati nel marzo del ’42, a Natale ci hanno portati in
trincea ed è durata un mese o due: alla fine di gennaio, quando i russi
sfondarono e arrivò il “si salvi chi può”, abbiamo buttato via tutto. E
abbiamo cercato di salvare la pelle.
Riuscii a salire su un camion. Era pieno, ci si stava in piedi, ma curvati
perché il tendone sopra era chiuso… Come sardine, si stava. Nel ghiaccio,
la neve, la tormenta, fischia il vento e urla la bufera, bisognava stare là per
provarla. Il camion partì dalla trincea. Le cannonate… Eravamo a qualche
chilometro fuori ma avanzavano i russi. Il nostro camion si piantò dentro
una montagna di neve, perché il vento fa così, porta la neve. Forma una
montagna.
Quindi cominciammo la ritirata a piedi.
Sono stato disperso tre mesi. Tre mesi di paesetto in paesetto a guardare
dove tramontava il sole: io e quelli che erano come me avevamo deciso che,
anche se non sapevamo dove ci trovavamo, ovest era comunque la
direzione giusta.
I tedeschi erano ancora organizzati, mentre noi procedevamo in ordine
sparso, sbandati. Loro passavano con i camion quasi vuoti, ma non
raccoglievano nessun italiano. Anzi se qualcuno si aggrappava ai mezzi dei
tedeschi, quelli gli davano i colpi di moschetto sulle mani. Eravamo ancora
alleati, ma quando qualcuno cadeva, il camion gli passava sopra e lo
schiacciava.
In quei tre mesi di ritirata, di giorno eravamo in gruppo, venti-trenta,
anche cinquanta. Ogni tanto qualcuno cadeva e diceva: “Aiutami…”. Ma se
lo aiutavi, restavi lì anche tu, fermarsi era impossibile.
Eravamo talmente malconci, si andava via come tanti lazzaroni,
avevamo il cappotto grigioverde fino ai piedi, mezzo bruciato perché, ogni
volta che si faceva un po’ di fuoco, si bruciava qualcosa. Gli ufficiali
avevano strappato i gradi perché, se li prendevano prigionieri, avere un
grado era pericoloso. “Non chiamarmi tenente, chiamami pure per nome.”
Guarda che casino questa ritirata.
Alla fine riuscimmo ad arrivare a Gomel, dove una tradotta ci riportò in
Italia: eravamo pieni di pidocchi, ci aspettava la quarantena sul confine.
Arrivati a Bolzano, ci denudarono e raparono, poi ci rivestirono e
finalmente ci ritrovammo ancora su una branda e con un cesso. Tre mesi a
fare i nostri bisogni nella neve… Tenevi stretto più che potevi per non avere
quell’attimo di gelo. Avevamo il coraggio di stare due o tre giorni senza
fare i bisogni. In Italia, tolti i pidocchi e fatto il bagno, siamo rinati.
Io ero ancora carabiniere. Passai per Bologna dove il battaglione fu
riorganizzato, poi fui destinato a Venezia. Facevo servizio di sorveglianza
alla Giudecca, dove c’era una fabbrica tedesca.
Qui mi colse l’8 settembre. E la notizia dell’armistizio arrivò che ero al
cinema in piazza San Marco, in libera uscita. Fuori tutti. Due o tre tedeschi
che erano lì, la gente li ha buttati nel canale.
Noi carabinieri non smobilitammo, ma quando arrivò la Repubblica
sociale che sciolse i Carabinieri reali e li trasformò in Guardia nazionale
repubblicana i superiori ci dissero: “Ognuno si deve prendere le sue
responsabilità, o repubblica o fuggire, perché l’arma viene sciolta”.
L’ottanta per cento dei miei compagni fece la mia stessa scelta, e
iniziammo il ritorno a casa.
Intorno a marzo, venni a sapere che cominciavano a organizzare i gruppi
per andare in montagna, verso Asiago. Si partiva da Schio in cinquantasessanta
ragazzi, ci portava una guida. Sono partito anch’io. Dopo quello
che avevo passato in Russia, non avevo più alcun dubbio che il fascismo
fosse la rovina dell’Italia.
Percorso un lungo cammino, arrivammo a una malga, con una fame… e
trovammo due mucche bruciate, la malga fumava ancora. Due giorni prima
c’era stato un rastrellamento.
Non c’era nessuno. Passammo un’ora a discutere su cosa fare. La guida
disse: “Io dovevo portarvi qua, adesso non lo so”. Dal fondo spuntò uno e
cominciò a fischiare. Veniva su di nascosto in mezzo ai cespugli, poi
arrivarono altri scampati al rastrellamento. Finché il partigiano Aramis ci
fece un discorso: “Qua vedete come siamo? Dovete decidere se rimanere o
ritornare. Non è tutti i giorni così, ci saranno anche giorni migliori”.
Quasi metà del mio gruppo, eravamo una sessantina, decise di tornare.
Io, al solo pensare di fare un’altra strada di ore e ore con la fame, di notte…
ho preferito restare.
Come nome di battaglia ho scelto Teppa. Mi ricordavo di quando con i
miei amici, avevamo sedici-diciassette anni, avevamo visto un film sulla
malavita francese. C’era una canzone che ci aveva entusiasmato: “Siamo
quelli della Teppa… Parigi, Parigi tutta nostra…”. Eravamo rimasti dentro
tutto il giorno per impararla a memoria, quella canzone. Uscendo, si parlava
tra noi del film: hai visto che ceffo? C’erano dei fascisti di guardia e
pensavano che parlassimo di loro. Ci hanno tenuti in caserma fino al
mattino e ci hanno caricati di botte.
Così, quando c’è stato da prendere il nome di battaglia, scelsi quel nome
lì. Chiamavano il nostro gruppo “il distaccamento di Teppa”. Io avevo tre
russi, un tedesco, un francese e degli italiani. Eravamo di quattro
nazionalità. Era il gruppo più misto e più forte, perché alcuni ragazzi
avevano già fatto la campagna di Russia.
Scontri armati ne abbiamo combattuti parecchi. Abbiamo perso anche
dei compagni. Ma alla fine della guerra ci siamo arrivati vivi.
Alla Liberazione, chi era carabiniere poteva rientrare. Io non ne volevo
più sapere, perché mi ero arruolato per non fare la guerra e ne avevo fatta il
doppio. Così entrai nella polizia partigiana.
La situazione a Schio non era tranquilla. A mantenere l’ordine ci
pensavano gli inglesi, ma la gente voleva giustizia. Negli ultimi giorni
prima della fine della guerra era sparito dalla circolazione un ragazzo. Si
chiamava Giacomo Bogotto ed era un partigiano: la moglie andava a
cercarlo, ma nessuno le sapeva dire nulla, neanche a Vicenza. Qualcuno ci
disse che fuori dalle mura della caserma, dove c’era il giardino, si vedeva
della terra smossa. Pensammo: deve essere sepolto là. Allora presi dei
fascisti che si trovavano in prigione e scavammo con le mani, perché col
badile potevamo rovinare il corpo, se c’era.
C’era. Abbiamo trovato quel povero ragazzo senza occhi, senza unghie,
lo hanno torturato e sepolto. Aveva un sasso sopra, grosso, da venti o trenta
chili, che chissà dove l’avevano trovato. E allora ci siamo convinti: quel
sasso era stato messo per tenerlo sottoterra, era ancora vivo quando lo
hanno sepolto. Quando mi chiedono da dove sia nata l’idea di assaltare il
carcere… vai a vedere lì!
La gente di Schio sfilava incolonnata e quando arrivavano davanti alla
fossa tutti cominciavano a imprecare vedendo com’era ridotto il cadavere.
Piangevano e dicevano: “Andiamo nel carcere a far fuori i fascisti”, e noi
partigiani dovevamo calmarli, a fatica. Avremmo potuto lasciare che
accadesse: “Entrate e fateli fuori”, era il secondo giorno, nessuno ne
avrebbe più parlato. Ma li tenemmo fermi: “Dopo faremo il processo”.
Eravamo arrivati al punto che quasi la gente ci odiava perché non facevamo
giustizia.
Passarono così due mesi di malcontento e pressioni sui partigiani. Il
governatore inglese dopo la Liberazione istituì la commissione di
epurazione dove io ero il rappresentante della Resistenza. C’erano un
comunista, un socialista, un democristiano, un liberale, un monarchico…
Cominciammo a esaminare le denunce, che erano pacchi. Dividevamo le
più gravi e le meno gravi. Io avevo tutto il dolore e la forza da partigiano e
mi trovavo in disaccordo con gli altri che mi parevano troppo morbidi. E, a
un certo momento, i fascisti cominciarono a uscire dal carcere perché era
pieno…
Una parte fu trasferita alla caserma Cella. Noi li controllavamo e un paio
di volte seguii il trasferimento verso un campo di concentramento a
Vicenza: erano gruppi di settanta-ottanta fascisti. La gente, quando li
vedeva, si scagliava contro, porca miseria. Abbiamo faticato a fermarli.
L’unica cosa che abbiamo permesso è che appiccicassero alla schiena dei
prigionieri dei cartelli, “brigata salame” “brigata formaggio”: fascisti e
tedeschi portavano via tutto quando passavano. A metà strada, cominciò a
far caldo, ogni tanto ci fermavamo per una tappa. Di là dal ponte c’era un
paesotto. I prigionieri avevano sete. Gridai alla gente che era ferma a
guardare: “Portate dell’acqua, se ne avete”. “Acqua? Veniamo coi forconi!”,
allora siamo dovuti scappare via in fretta.
Questo era il clima. E già qualcuno mi faceva discorsi sulla necessità di
attaccare il carcere, ma io lasciavo perdere.
Fino a quando, a fine giugno, tornò William Perdicchi, l’unico superstite
di un gruppo di quattordici cittadini di Schio portati a Mauthausen e in altri
lager a causa della delazione dei fascisti locali. Erano stati catturati alla fine
del ’44, tutta gente di prim’ordine; sarebbero diventati il gruppo dirigente
una volta avvenuta la Liberazione. Ma morirono tutti, e l’unico che tornò
pesava trentotto chili.
A quel punto a Schio si bloccarono tutte le fabbriche e ci fu una
manifestazione, la piazza centrale era piena. La ribellione avvenne perché
non c’era ancora stato nessun processo ai fascisti. E gli Alleati fecero sapere
che, se entro cinque giorni non ci fossero state le denunce, avrebbero fatto
uscire anche gli ultimi rimasti dentro al carcere. Immaginate la situazione.
Da una parte i morti, dall’altra il governatore.
Così abbiamo deciso e il 6 luglio abbiamo agito.
Eravamo dodici. Per fortuna altri se ne sono andati, io invece sono
entrato e ho pagato per quello che ho fatto: nessun criminale fascista ha
pagato quanto il partigiano Teppa.
Entrammo in carcere, sapevamo di dover affrontare i due carabinieri di
guardia. Eravamo sicuri che non avrebbero fatto eccessiva resistenza, ma
non li abbiamo trovati. Secondo me l’assenza dei carabinieri era la prova
che qualcuno voleva che andassimo a fare quel lavoro.
Dentro c’erano un centinaio di persone: abbiamo fatto cinquantaquattro
morti e trentuno feriti.
Oggi sarebbe diverso, ma il senno di poi non serve a un cacchio, dico io.
Eravamo nella sala grande del carcere. Sopra c’erano le donne, in mezzo
c’era tutta la crema di Schio, tutti i fascistoni. Nei giorni precedenti il
governatore inglese entrava a mezzanotte-l’una, prendeva due o tre di questi
fascistoni e usciva. Lui era il governatore, noi che eravamo di guardia
dovevamo lasciar fare. Rientrava al mattino alle cinque. Una sera andava
fuori con alcuni, quella dopo con altri. Forse erano già arruolati nel
controspionaggio…
Io quella notte in carcere, prima delle raffiche, non ho fatto altro che
ripetere lo slogan che avevo sentito a Radio Londra: “Dun dun dun, morte
al fascismo e libertà al popolo”. E dopo cominciava il discorso. Io a quelle
parole: “Morte al fascismo e libertà ai popoli” ho aggiunto: “Giustizia è
fatta”.
Nessuno, né il Cln né la gente, sapeva nulla della nostra iniziativa. Ma
oggi penso che noi siamo stati gli allocchi che hanno abboccato all’amo.
Altrimenti perché erano stati tolti i carabinieri e nessuno, neppure gli
inglesi, ha agito quando fu chiaro che entro pochi giorni il carcere sarebbe
stato assaltato?
Comunque, dopo il fatto, rimasi a Schio. Ma poi le voci cominciarono a
girare. Renzo Franceschini, che era con noi quella sera e che aveva
l’abitudine di bere, il giorno dopo se ne fece quasi un vanto, in giro per il
paese. Quando cominciò a diventare un problema serio e pensavamo che ci
avrebbero preso, allora decidemmo che saremmo dovuti andare all’estero.
Alcuni scapparono in Jugoslavia. Avevo mandato due ragazzi a
Lavarone e, in previsione della fuga, gli avevo fatto delle carte d’identità
false. Andai su anch’io per togliermi da Schio, una staffetta mi aveva
avvertito: “Devi partire, stanno arrestando tutti!”.
La notte non riuscivo a dormire, e alle tre sentii battere alla porta della
camera… Eravamo quattro, cinque partigiani a letto… Avevo il biglietto
che mi avevano portato quel giorno: “Urgenza, parti!”. Allora sotto al letto
lo mangiai senza farmi vedere.
Venne il mio turno, i soldati inglesi passarono nelle camere. Arrivarono
da me: “Teppa!”. “Sì.” “C’è qui il tuo nome?” Mi passarono un foglio di
carta con una trentina di nomi. Avevano cominciato a metterli in carcere da
una settimana prima. “No, non c’è.” “E allora documenti.” Avevo fatto i
documenti falsi per gli altri due e io ero andato su coi documenti buoni!
Si è svolto tutto in poco tempo: il 6 luglio c’è stato il fatto, il 6 agosto mi
hanno arrestato e il 6 settembre sono stato processato.
Così, dopo avermi catturato, mi portarono in carcere a Vicenza e mi
torturarono per due notti. La prima mi picchiarono, non parlai. “Ci
rivedremo domani,” mi dissero. La seconda sera qualcuno aprì la porta e
buttò dentro due palle di ferro, una catena, due cassette.
Poi, verso mezzanotte cominciarono a torturarmi. Non volevo parlare,
ma loro sapevano tutto perché c’era la confessione di Franceschini. Gli
avevano fatto credere che sarebbe potuto andare libero in America.
Rimandarono il processo di qualche giorno perché non potevano
portarmi in aula tutto gonfio com’ero: ero ancora a Vicenza. Avevo letto sul
giornale che a Genova erano stati condannati a morte dal tribunale militare
due partigiani che erano stati giustiziati il giorno dopo.
Se avessero eseguito la mia condanna a morte ci sarebbe stata una
rivolta nel carcere. Ero convinto che la sentenza avrebbero dovuto eseguirla
subito, davanti alla polizia, ai giornalisti e alla corte d’assise, perché se mi
avessero lasciato una notte… Avvisai la mia famiglia di non venire in aula,
perché avevamo già l’idea della rivolta. Invece il presidente della corte
prima di leggere la sentenza disse: “Avvertiamo la corte di difesa che se la
sentenza sarà dura ci sono trenta giorni di tempo per fare ricorso”.
Mi condannarono a morte.
Partimmo legati sul camion dal carcere per andare a Padova. Per strada
la gente aveva saputo. Ci buttavano i fiori dalle case, battevano le mani.
A Padova siamo stati tre mesi, sempre con la condanna a morte che
incombeva. E ogni mattina tenevamo l’orecchio teso, perché le esecuzioni
avvenivano all’alba. La pena di morte fu tramutata in ergastolo. Ho fatto
dieci anni di carcere, poi sono uscito con un’amnistia.
Ma non quella di Togliatti del ’46. Quella stabiliva che andavano
cancellati i reati commessi fino al 18 giugno 1946 (poi venne estesa fino al
31 luglio 1946). Cominciò la polemica: “Pur di mandar fuori i partigiani di
Schio, han salvato a tutti i fascisti”. E invece noi eravamo stati processati
dagli inglesi e quindi per noi quell’amnistia non valeva.
Ho fatto il carcere, ho pagato. E già trent’anni fa ho scritto che i fatti di
Schio furono “inutili e dolorosi”. Trent’anni fa. Nel 2017 mi ha scritto Anna
Vescovi, figlia di Giulio, commissario prefettizio che morì quella notte. Una
lettera che iniziava con “Caro Valentino…”. Quel “caro” mi ha davvero
colpito. Ci siamo incontrati, abbiamo anche firmato una “lettera di
riconciliazione e perdono” davanti a monsignor Beniamino Pizziol, vescovo
di Vicenza.
È vero. Col senno di poi non sarebbe successo. Ma il senno di poi non
serve a un cacchio, dico io.
La mia doppia vita alla Ducati di Bologna
Dino Zanobetti
Nato ad Alessandria d’Egitto il 1o ottobre 1919
8a Brigata Giustizia e Libertà “Massenzio Masia”
Ho girato il mondo e l’ho visto cambiare, dopo la guerra, nella mia vita
fortunata che ormai dura da più di un secolo senza che la memoria mi
abbandoni. Università, istituti di ricerca, incarichi per le Nazioni Unite. Ma
certo era complicato raccontare ai tanti che me lo chiedevano come fosse
possibile la mattina andare in bicicletta alla Ducati – “Buongiorno, signor
direttore” – poi da clandestino trasformarmi nel tecnico responsabile della
radio del Cln, condividere la militanza di Giustizia e Libertà con i miei
compagni d’università, e usare la scusa delle ferie estive per collegarci alle
Brigate Garibaldi in Romagna. Per finire nascosto, quando ormai mi
avevano scoperto, nella tenuta agricola di un ex gerarca fascista che faceva
il doppio gioco.
Eppure, questa è stata la mia Resistenza, borghese e spericolata, nella
Bologna antifascista. Nella quale mi muovevo fedele alla regola di
conoscere meno gente possibile, perché appena ti trovavi in quattro potevi
star sicuro che uno era una spia.
A Bologna ci ero arrivato nel 1936 per studiare ingegneria dalla città in
cui ero nato, Alessandria d’Egitto, dove già sapevamo che il fascismo, con
le sue guerre coloniali fuori tempo massimo, era la disgrazia dell’Italia. La
mia era una famiglia di tradizioni risorgimentali, la mamma, Leonia
Morpurgo, era ebrea.
Così fu naturale per me, fin da subito, gravitare negli ambienti
dell’ebraismo bolognese antifascista. Edoardo Volterra, professore di diritto
romano, era sposato con mia cugina. Mario Jacchia, militare nazionalista
che in seguito alle leggi razziali rinnegherà il fascismo e aderirà al Partito
d’azione, diventerà il mio primo comandante partigiano. Venne ucciso,
purtroppo. Ma questo succederà dopo. Nel 1940, quando la guerra
interruppe i rapporti con la famiglia lontana, prima ancora di finire gli studi
dovetti impiegarmi alla Ducati. Una volta laureato, nel 1941, volendo
specializzarmi in ingegneria aeronautica, mi trasferii a Torino assegnato alla
Fabbriguerra, il commissariato delle fabbriche belliche. Fu da lì che nel
novembre del 1942, in quanto ufficiale del Genio aeronautico, feci ritorno
alla Ducati di Bologna e ne divenni direttore dell’ufficio tecnico.
Questo mi permetteva di entrare in contatto con tutti gli ambienti della
fabbrica, dove i miei sentimenti antifascisti erano noti a chi di dovere. Me
ne resi conto quando venne a trovarmi in ufficio l’operaio Gianni Masi che,
senza precauzioni, mi disse: “Sono il segretario della cellula comunista,
sappiamo di poter contare su di lei”.
Formalmente ero un militare, ma potevo vestire in borghese. Questo mi
facilitò dopo l’8 settembre 1943, quando giravano le camionette tedesche a
prelevare i soldati ancora in divisa. Mi recai, secondo regolamento, al
comando dell’aeronautica di via Gandino dove stavano già squagliandosela:
in tanti ne uscivano e dalle finestre delle case circostanti buttavano giù degli
abiti per consentirgli di fuggire in incognito. Anche il comandante, quando
mi ricevette, era già in borghese. L’unica cosa che seppe dirmi fu:
“Aspettiamo”. Aspettiamo che cosa? La mia scelta era già compiuta, il
Partito d’azione.
Mi misi a disposizione di Mario Jacchia che stava formando quella che
in seguito sarebbe diventata l’8a Brigata Giustizia e Libertà. Anzi, due
brigate: una di montagna e una di città. Lui non ebbe dubbi: “Il tuo posto,
Dino, è nella brigata di città, ci serve che tu rimanga alla Ducati. E non
pensare che sia meno pericoloso che andare in montagna”. Ben presto avrei
avuto modo di rendermi conto che aveva ragione.
Neanche un mese dopo, nell’ottobre del ’43, alla Ducati venne a
parlarmi in ufficio Raffaele Gandolfi, che si era già presentato come
successore di Gianni Masi a capo della cellula comunista: “Compagno
ingegnere,” gli piaceva chiamarmi così quando eravamo soli, “abbiamo
saputo dalla Questura che stasera ci sarà una retata di ebrei, se ne conosci
avvertili”. “Quelli che conosco sono già scappati tutti,” risposi, ma subito
mi venne in mente il professor Emanuele Foà, insigne docente di fisica ma
un po’ fuori dal mondo, che difatti – venni a sapere – era rimasto a Bologna
con sua moglie. Quando andai ad avvertirlo, avevano già preparato uno
zaino per rifugiarsi a casa di amici. Ma per loro non era finita, e la sorte ci
avrebbe fatto incontrare di nuovo pochi mesi dopo.
Nell’ottobre del 1944 Bologna subì un bombardamento alleato. Passavo
da via Nazario Sauro quando, davanti a una casa crollata, riconobbi la
moglie di Foà. Il professore era ancora sotto le macerie, gravemente ferito.
Fu estratto e ricoverato all’ospedale Sant’Orsola, ma non aveva documenti
falsi e quella per lui sarebbe stata l’anticamera della deportazione.
Nella nostra Brigata Giustizia e Libertà militava un ragazzo, Mario
Bastia, che lavorava in un laboratorio di strumenti chirurgici e conosceva
bene il Sant’Orsola. Una settimana dopo venne a sapere che il professor Foà
l’indomani sarebbe stato trasferito all’ospedale militare. Decidemmo di
agire. Entrammo prima del coprifuoco, nascondendoci nel sotterraneo. Il
piano era di aspettare le tre di notte, neutralizzare il piantone e trascinare il
ferito in salvo. Per fortuna il brigatista stava dormendo su una poltrona con
il mitra fra le gambe. Nella stanza trovammo Emanuele Foà, che capì
subito. Mi ero portato dietro un vestito, lo tagliai per farglielo indossare
perché aveva il lato sinistro del corpo tutto bendato. Lo sollevammo, io da
una parte e Mario dall’altra. In corridoio avevamo lasciato una sedia a
rotelle. Passando davanti al piantone, che continuava a dormire,
scendemmo di nuovo nel sotterraneo per aspettare le sei, la fine del
coprifuoco. Era inverno e, favoriti anche dall’oscuramento, riuscimmo a
farlo uscire e a portarlo in una casa sicura. Dopo di che io me ne andai alla
Ducati e Mario Bastia al suo laboratorio.
Ormai anch’io ero un clandestino, sebbene mantenessi la mia identità
ufficiale.
Avevo conservato una residenza di copertura ma per sicurezza cambiai
vari alloggi, l’ultimo dei quali in via Odofredo. Magari avessimo avuto una
rete bene oliata come quella dei comunisti! Noi di Giustizia e Libertà
contavamo nelle nostre file intellettuali prestigiosi, ma sul piano
organizzativo eravamo sbrindellati. Mario Jacchia era andato a guidare le
azioni partigiane fuori Bologna, in città facevamo riferimento politico al
mazziniano Armando Quadri e, come responsabile operativo, a un uomo
coraggioso ma inadatto, Massenzio Masia, che badava poco alla sua
incolumità personale e finì per mettere a repentaglio quella di molti. Due
infiltrati fecero il loro sporco lavoro e il 3 settembre 1944 ci fu una grande
retata in cui caddero anche Masia e Quadri. Li torturarono nella caserma
della Guardia nazionale repubblicana, ma anche i verbali registrano che non
parlarono. Furono fucilati al poligono di tiro il 23 settembre. Dopo quel
disastro i Gap comunisti bolognesi per precauzione interruppero i rapporti
con noi.
Io cercavo di tenermi al riparo, anche se non ero ancora ricercato, quello
avvenne un anno dopo. Non solo frequentavo i comunisti della Ducati, ma
nel corso dell’estate fui inviato in Romagna, dove nel luglio del ’44 mi
trattenni quindici giorni e presi contatto con l’8a Brigata Garibaldi di Ilario
Tabarri e inoltre con alcuni ufficiali inglesi da cui volevamo ottenere delle
attrezzature tecniche. Forse anche per questo, dopo la guerra, nonostante
fossi del Partito d’azione, mi diedero una medaglia con la Stella di
Garibaldi.
Al mio ritorno a Bologna, grazie anche ai quarzi ricevuti dal comando
alleato, fu possibile installare nel sottotetto dell’Istituto di geografia, nella
zona universitaria, una stazione radio ricetrasmittente partigiana, in grado di
collegarsi alle radio militari angloamericane. Il direttore dell’Istituto era
sfollato, il custode era uno dei nostri. Una radio con frequenze amatoriali
l’avevamo già fatta funzionare un po’ a casa mia e un po’ a casa di Mario
Bastia, ma ora – con l’aiuto dello studente Carlo Balduccelli – riuscii ad
allestire un impianto doppio, davvero prezioso.
Durò poco, purtroppo. Poiché l’Istituto era vuoto, con un eccesso di
imprudenza veniva usato come comando della Brigata Giustizia e Libertà e
inoltre vi furono fatti ricoverare cinque disertori. I fascisti in qualche modo
lo vennero a sapere e il 20 ottobre 1944, a mezzogiorno, lo circondarono.
Fu quella che passò alla storia come la battaglia dell’Università. I partigiani
intrappolati risposero al fuoco. Tra loro c’era anche il mio caro amico
Mario Bastia, che cadde in combattimento insieme ad altri cinque
sfortunati.
Ignaro dell’accaduto, perché mi trovavo alla Ducati, quel pomeriggio mi
recai tranquillamente all’Istituto presidiato dai fascisti. Nella borsa, sotto a
dei libri, portavo un saldatore elettrico che avevo fatto riparare allo
stabilimento. Mi venne incontro un brigatista e io mi misi a correre alla
disperata, andando a sbattere in un altro che mi acciuffò. Trascinato dentro,
quando ormai mi sentivo perduto per via del saldatore nascosto nella borsa,
nell’atrio vidi un gruppo di bidelli e funzionari tenuti a bada dalle guardie
che li stavano identificando. Quand’ecco che Macciocchi, il segretario
dell’Istituto, si rivolse a un funzionario: “Quello lo conosco, è il professor
Zanobetti, un nostro assistente”. Il funzionario mi controllò i documenti, li
registrò e poi, non so come, disse: “Vada pure”. Così mi sono salvato la
vita.
Solo che ormai ero bruciato. Figuriamoci se non sarebbero seguite altre
verifiche sul mio conto. Da quel giorno non misi più piede alla Ducati e
vissi tra un nascondiglio e l’altro. Girava voce che mi avessero condannato
a morte in contumacia. La mia latitanza era sempre più insicura, finché dal
nucleo superstite di Giustizia e Libertà mi fu offerta una via di scampo che
ha dell’incredibile.
“Se vuoi, può darti ospitalità Leandro Arpinati, nella sua tenuta agricola
di Malacappa.” Leandro Arpinati? Sapevamo che faceva il doppio gioco,
aveva cercato contatti con gli Alleati, e anche col Corpo volontari della
libertà. Ma era stato un fascista della prima ora, un gerarca del regime, un
amico di gioventù di Mussolini. Veniva dalla Romagna, crogiuolo di
anarchici, sindacalisti rivoluzionari e socialisti divenuti quasi tutti fascisti.
Aveva guidato le squadracce nell’assalto di Palazzo d’Accursio e in tante
altre spedizioni punitive fra il 1919 e il 1922, per diventare poi
vicesegretario del Pnf, podestà di Bologna e ministro dell’Interno. È vero
che nel 1933 era caduto in disgrazia, avversato dall’altro gerarca bolognese,
Dino Grandi. Si era ritirato a vita privata, aveva fatto affari, si era
arricchito. Ma ancora nel 1943 Mussolini lo aveva ricercato, sperando
invano di convincerlo ad aderire alla Repubblica di Salò. Ora, vista la piega
presa dagli eventi, ospitava a Malacappa sfollati antifascisti, tra cui il
socialista Torquato Nanni che era stato suo compagno nei tempi andati,
come Pietro Nenni. Sempre a Malacappa dava rifugio anche a due soldati
americani.
Non avevo alternative e mi fidai. A Malacappa nel dicembre del 1944
divenni il “dottor Bernardo” e venni assunto con l’incarico di catalogare la
notevolissima biblioteca di Arpinati, zeppa di libri proibiti che aveva
sequestrato quando dirigeva il Viminale. In quanto dottore, ero ammesso
alla tavola di quell’uomo garbato, sicuro di sé per via dei suoi buoni
appoggi. Sull’argine del Reno, aveva un allevamento di polli, maiali e
conigli angora il cui pelo era utilizzato in tempo di guerra al posto della
lana.
Rimasi lì al sicuro fino alla Liberazione di Bologna, avvenuta il 21
aprile 1945. La mattina dopo, di buonora, feci ritorno in città. Venni a
sapere nel pomeriggio di quel 22 aprile, quando accompagnai un ufficiale
americano a Malacappa per recuperarvi i suoi due soldati, che nel frattempo
un gruppo di partigiani aveva giustiziato Leandro Arpinati sotto gli occhi di
sua figlia. E con lui avevano ucciso anche Torquato Nanni, il suo amico
antifascista che aveva cercato di proteggerlo.
Diciamo che Arpinati ha pagato nel 1945 le malefatte compiute
vent’anni prima. Quando ormai era sicuro di averla scampata.
Il portasigarette che mi salvò la vita
Bruno Segre
Nato a Torino il 4 settembre 1918
Prima divisione alpina Giustizia e Libertà “Aldo Baccini”
Nome di battaglia “Elio”
Nel mio ufficio tengo un portasigarette di metallo tutto piegato. Fu
colpito da un proiettile al posto mio e mi salvò la vita. Era il settembre del
’44, il giorno in cui venni catturato da quelli dell’Upi, l’Ufficio politico
investigativo della Repubblica sociale. In realtà loro cercavano Franco
Momigliano, un dirigente del Partito d’azione molto attivo a Torino, la mia
città. I fascisti volevano prenderlo a tutti i costi, e ogni volta che
catturavano un Momigliano credevano fosse lui. Fu così che presero anche
Italo Momigliano, un mio cugino che, come un cretino, teneva nella tasca
un taccuino con gli indirizzi degli altri ebrei. Vennero nel mio ufficio, in
piazza Solferino 3, dove mio padre aveva un’agenzia di assicurazioni
intestata però a mia madre, che era cattolica, e così venni smascherato.
Visto che eravamo all’ammezzato tentai di scappare, ma feci solo pochi
passi e il gorilla che mi inseguiva sparò tre colpi di Beretta: due finirono nel
muro e il terzo mi raggiunse, ma fu fermato proprio dal portasigarette. Il
gorilla, vedendomi incolume, disse: “Accendi un cero alla Madonna”. “Ah
no, questo sinceramente non posso farlo,” esclamai. Mi portarono nella
caserma di via Asti, sede dell’Upi, dove ebbi un soggiorno, diciamo, molto
interessante.
A Torino sono nato il 4 settembre 1918, qui ho sempre vissuto e qui nel
dopoguerra ho svolto l’attività di avvocato civilista e penalista. Da civilista
fui pioniere nell’introduzione del divorzio. Da penalista condussi, fin dal
1949, la campagna per il riconoscimento dell’obiezione di coscienza,
difendendo il primo obiettore d’Italia, Pietro Pinna, dinanzi al tribunale
militare.
Mi sono laureato il 12 giugno 1940, a ventun anni. Mio padre era al
confino in Abruzzo e così gli diedi la notizia via telegramma. Ero diventato
avvocato nel pieno furore delle leggi razziali, il che significava che potevo
esercitare la professione limitatamente all’ambiente ebraico. Dal 1938 gli
ebrei erano diventati cittadini di serie B, non potevano sposare un non
ebreo, dovevano lasciare impieghi, incarichi, società. Chi poté fuggì. Un
mio zio, che era banchiere, se ne andò a New York, un altro zio riparò in
Uruguay.
In realtà, ero figlio di un matrimonio misto. Mia madre era cattolica, mio
fratello e mia sorella avevano frequentato la scuola ebraica ed erano iscritti
alla Comunità. Io invece, che sono sempre stato ateo militante, non mi
iscrissi mai. Mia madre fece poi battezzare i miei fratelli, che così
diventarono ariani. Io, che ero senza religione, non iscritto alla Comunità,
fui considerato ebreo. Così mia madre e mio padre risultavano avere due
figli ariani e uno ebreo. Paradossi della legislazione fascista.
La prima volta mi arrestarono nel dicembre del ’42. L’accusa fu di
disfattismo politico. Mi tennero dentro tre mesi con puri pretesti, tre mesi
abbastanza duri perché, in seguito ai bombardamenti, le finestrelle della
cella erano rotte e il freddo penetrava all’interno. Fu l’inverno più freddo
del secolo, lo stesso che bloccò i carri armati tedeschi in direzione di
Mosca. Ero molto giovane, la polizia mi classificò come “antinazionale”,
poiché la parola “antifascista” ancora non esisteva. Praticamente ero un
sovversivo. Quelli in esilio erano, invece, i fuoriusciti, a cui avevano tolto
la cittadinanza italiana e, quindi, ogni diritto. C’era tutto un linguaggio a
quei tempi. Sui paradossi della legislazione fascista scrissi un articolo molto
critico uscito sulla rivista “L’igiene e la vita”, pubblicata da Giulio Casalini,
uomo indipendente che era stato deputato socialista. Quel mio articolo, e
non solo quello ma una serie di altri che firmavo con lo pseudonimo di
Sicor e che denunciavano il razzismo del regime, portarono alla chiusura
della rivista.
Non pensavo ancora di diventare partigiano, cosa che accadde in
seguito, quando entrai nella 1a divisione alpina Giustizia e Libertà. Perché il
movimento partigiano maturò dopo l’8 settembre 1943. Che ricordo come
un momento terribile. I negozi chiusi, scene surreali. A Porta Nuova vidi un
corteo di soldati italiani incolonnati, mandati nei campi di concentramento
tedeschi. Rammento questo lungo drappello di bersaglieri con a fianco le
SS armate. E assistetti anche a un altro episodio drammatico. Da un
furgone, alcuni giovani dissennati si misero a tirare pietre contro i tedeschi,
e questi con una sventagliata di mitra li ammazzarono.
Io dapprima seguii la mia famiglia, sfollata in un paesino del cuneese,
una frazione isolata, al centro del triangolo Caraglio-Busca-Dronero. A
Busca assistetti allo scioglimento della 4a armata, una cosa incredibile.
Un’intera armata, stanziata nella Francia meridionale e improvvisamente
trovatasi senza ordini, si riversò in Italia: e lì cavalli abbandonati, camion
rovesciati, barili di olio, scatolette di carne che i contadini arraffavano, e
soprattutto i militari alla ricerca di abiti civili per mimetizzarsi e
rimpatriare.
Quando tornai a Torino, trovai mia sorella che faceva la staffetta con il
gruppo di Franco Antonicelli, figura di primissimo piano dell’antifascismo
in città e rappresentante del Partito liberale nel Cln. Con lei fondai un
piccolo movimento, il Comitato assistenza ebraica. L’amico Jona, che
lavorava alla Olivetti, andava in Svizzera, raccoglieva soldi e ce li portava,
perché li distribuissimo agli ebrei nascosti nel cuneese. Una volta mia
sorella stava passando per Villafalletto e dentro la borsa aveva parecchie
migliaia di lire, tanti bigliettoni. I fascisti la fermarono e le dissero:
“Signorina, stia attenta che ci sono i partigiani, venga con noi in caserma,
così la proteggiamo”. Se avessero saputo…
Per tornare alla caserma di via Asti, dove fui incarcerato nel 1944,
stavamo in un camerone pieno di brande e persone catturate nel
rastrellamento. Di fronte c’erano invece i fascisti, arrestati per reati comuni.
E capitava che partigiani e fascisti giocassero a carte allegramente, fumando
insieme, una cosa paradossale. In una cella c’era, in isolamento, il
segretario del cardinale di Torino monsignor Maurilio Fossati, don
Vincenzo Barale, un sacerdote che aveva aiutato gli ebrei (e che per questo
cinque anni fa è stato riconosciuto da Israele come “Giusto tra le nazioni”).
Un altro prete, don Edmondo De Amicis – si chiamava proprio così, come
l’autore di Cuore –, il cappellano delle brigate nere, invece veniva a dirci:
“Ragazzi, dovete iscrivervi anche voi, per l’onore dell’Italia”. Il 24 aprile
1945 due giovani in bicicletta, non si è mai saputo chi fossero, gli spararono
e lo uccisero.
Anche tra gli ebrei qualcuno aveva aderito al fascismo. C’era Ettore
Ovazza a Torino che aveva fondato un giornale, “La nostra bandiera”. C’era
Pitigrilli, che in realtà si chiamava Dino Segre ed era di famiglia ebraica,
che io conoscevo come giornalista scrittore e che invece dopo la guerra
scoprii essere un agente dell’Ovra. Aveva denunciato personalità importanti
di Giustizia e Libertà a Torino: Vittorio Foa, Leone Ginzburg, Mario Levi,
Sion Segre Amar. Tra gli ebrei fascisti c’era anche un fratello di mio zio,
Arturo Foà, che era tra l’altro considerato iettatore, perché vestiva sempre
tutto di nero, col pizzetto nero. Era un fanatico fascista, al punto che scrisse
a Mussolini, dopo l’8 settembre, per chiedere la tessera del Partito fascista
repubblicano. Però un giorno, in piazza San Carlo, quelli lo videro, lo
presero, lo mandarono ad Auschwitz e lì morì.
Da via Asti andai a finire nelle carceri giudiziarie Le Nuove, dove era
rinchiuso anche mio cugino Italo. Lui stava nel braccio tedesco, da dove
non si usciva. Una cosa incredibile: mentre era lì, venne arrestato anche suo
fratello Dante. Accadde al ristorante. La cameriera gridò: “Signor
Momigliano, la vogliono al telefono”. Non l’avesse mai fatto: i fascisti lo
bloccarono e lo portarono in carcere. Così, nel braccio tedesco, a quel punto
i fratelli erano due; il terzo, Aldo, che invece era rinchiuso nel braccio
italiano per reati comuni, e con documenti falsi, fece un gesto di fraternità e
rivelò la sua vera identità. Finì con loro a Flossenbürg, dove morirono tutti
e tre, nel marzo del ’45.
Una sera sembrò essere arrivata la mia ora. Una suora, a cui mia sorella
affidava i pacchi per i detenuti, mi disse: “Dottore, si prepari, domattina
partirà per la Germania”. E io ebbi la notte dell’Innominato manzoniano.
Pensai: “Se mi portano in Germania, la mia vita è finita”. Dalla Germania
non si tornava più. E invece niente. Poco dopo riuscii a uscire dal carcere
corrompendo un funzionario dell’Upi e decisi di andare in montagna.
Mi aggregai alla 1a divisione alpina Giustizia e Libertà, mi recai
direttamente al comando di zona, a Pradleves, in provincia di Cuneo, dove
trovai un mio compagno di università, Faustino Dalmazzo, che era
commissario politico. Siccome non avevo esperienza di armi, perché ero
sempre stato pacifista, mi incaricarono di occuparmi del diario storico della
divisione: dovevo scrivere tutti gli incontri, i processi, le fucilazioni…
gennaio, febbraio, marzo e poi finalmente il 26 aprile, quando scendemmo
dalla montagna e arrivammo a Caraglio. La guerra era finita.
In principio tutti ci festeggiavano, festeggiavano i partigiani; poi, in un
paio d’anni, l’indifferenza. A seguito della maledetta amnistia Togliatti, per
cui non avrò mai che parole di severa condanna, i fascisti iniziarono a
uscire dalle carceri. I gerarchi si ricompattarono, fecero campagna, a
cominciare da Giorgio Almirante. Fondarono il Movimento sociale italiano,
il cui acronimo, Msi, secondo loro voleva dire Mussolini sei immortale. E si
scagliarono pure contro di me, ricevetti denunce.
Io ho compiuto solo il mio dovere, se ho un rammarico è di non aver
contribuito di più alla Resistenza. E l’Italia che sognavo l’ho vista in parte
realizzata, anche se non subito. La grande conquista della Costituzione, i
suoi princìpi fondamentali che garantivano l’uguaglianza, bloccavano il
razzismo, l’intolleranza. Nella vita ho fatto ovviamente l’avvocato, ma ho
scritto anche su molti giornali a partire da “L’Opinione” di Franco
Antonicelli e Giulio De Benedetti. E dal 1949 ho pubblicato un mio
mensile, “L’incontro”. Nel 2018, quando ho compiuto cento anni, ho
pensato che fosse l’ora di passare la mano. Ho fatto un appello e un gruppo
di professionisti e imprenditori torinesi ha rilevato sia la testata che
l’archivio. Gliene sono grato. Perché continuano la battaglia per quello in
cui ho sempre creduto. Sono orgoglioso del poco che ho fatto, mi
rammarico di non aver fatto di più. Non è mica un regalo la libertà.
Quelle grida dal binario 21
Primo Sammarchi
Nato a Milano il 2 gennaio 1933
Nome di battaglia “Pineo”
Non mi vengano a dire che a Milano non si sapeva niente del binario 21
e di chi c’era su quei treni piombati che trasportavano i deportati nei campi
di sterminio. Si sentivano gridare, poveretti, i prigionieri. E, dopo la
partenza, dalle fessure dei carri merci buttavano bigliettini nella speranza
che qualcuno li raccogliesse e portasse l’informazione alle loro famiglie.
Me lo ricordo, eccome. Sono qui a ricordarmelo gli indici delle mie
mani rimasti storpiati dopo che me li spezzarono. E gli alluci dei piedi
schiacciati, perché me li pestarono. Allora ero appena un bambino di dodici
anni. Dopo ho fatto il vigile del fuoco tutta la vita, fin oltre la pensione,
anche da volontario. Com’era vigile del fuoco mio fratello maggiore, morto
partigiano.
La storia iniziò quando io ero molto piccolo e mio padre fu deportato in
Germania. Avevano smontato il reparto degli altiforni della Breda, dove
lavorava, e trasferito attrezzature e operai. Lo pagavano anche, ma non
appena riuscì scappò e tornò da noi a Milano. Non fu facile, anche perché
da quel momento gli toccò nascondersi: se fosse stato scoperto dai tedeschi
e dai fascisti sarebbe stato immediatamente arrestato. Per cercare di vivere
più tranquillamente ci trasferimmo da Milano, dove ero nato e dove
vivevamo, in montagna a Centenaro, in provincia di Piacenza, dove c’era
una casa ereditata dal marito di mia sorella. Fu lì che per la prima volta
conobbi i partigiani.
Mia madre restò a Milano, lavorava in fabbrica e doveva dare da
mangiare agli altri fratelli. Elio, che era il maggiore e aveva ventiquattro
anni, era pompiere e anche lui stava dalla parte dei partigiani. Mio cognato
faceva da staffetta e, con cadenza regolare, ci portava notizie dalla città. Fin
quando arrivò un giorno in cui ci avvisò: “Elio non si sa più dov’è,” ci
disse, “non c’è più nei pompieri!”. Io e mio padre non ci pensammo due
volte, partimmo verso Milano a piedi. Ci mettemmo due giorni: avevamo
gli zainetti pieni di patate ma quando, spinti dalla fame, decidemmo di
mangiarle, scoprimmo che erano bucate e dentro c’erano i messaggi che ci
avevano messo i partigiani.
Cominciammo a cercare mio fratello. Contattammo i suoi amici,
andammo nei luoghi che abitualmente frequentava, dai suoi colleghi.
Alcuni lo davano per morto, nel corso di una missione in montagna. Altri,
invece, lo davano per caduto in un’imboscata, a Chesio, in provincia di
Novara. I fascisti avevano circondato di notte il paese e la villa dove mio
fratello si era rifugiato con altri partigiani. Al mattino, lui aveva provato a
fuggire. Gli spararono e lo uccisero. Io e mio padre decidemmo così di
raggiungere Chesio, dove ci rivolgemmo al prete. Purtroppo, non fu
sorpreso del nostro arrivo. Sapeva tutto. Ed era andata così come ci avevano
raccontato. Elio era stato ferito alla schiena, a morte, e il compagno che era
dietro di lui gli sparò per non farlo catturare vivo. “Ora,” ci disse il prete,
“l’ho seppellito nella cassa di una persona morta qui in paese. Venite con
me.”
Fu straziante. Mia madre Esterina da quel momento decise di fare la
staffetta e di aiutare i partigiani della zona in cui era morto Elio. A Omegna
c’era un ponte sul fiume, sorvegliato dai tedeschi con le mitragliatrici. C’era
un cartello: “Banditi, non attraversate quel ponte”. Noi passavamo su e giù,
lei con la borsa e io con la cartella pesantissima. Pesante perché ci metteva
le armi da portare ai partigiani. In pratica mi usava come copertura.
Del resto quella cartella aveva già una storia. Un giorno, quando Elio era
ancora a Milano, mi disse: “Non andare a scuola, vieni con me al cinema”.
Usciti dal cinema Farini, mio fratello mi disse: “Dammi la cartella”. E
subito dopo: “Corri, corri!”. Buuum! Erano saltati i tralicci dell’elettricità di
piazzale Maciachini. E l’esplosivo lo aveva trasportato nella mia cartella.
Non avevo paura ma conoscevo il pericolo. Ho visto i miei amici morire.
Ugo Zagaria, diciassette anni, fu ucciso davanti ai miei occhi il giorno della
Liberazione, centrato da uno degli ultimi colpi dei fascisti in fuga. Angelo
Squassi, quattordici anni, fu fucilato in piazzale Duca d’Aosta, davanti alla
Stazione Centrale. Era in classe con me, anche se aveva qualche anno in più
perché era ripetente. Vestito da chierichetto, si spingeva fino alla fermata
dei treni, in compagnia di un ragazzo più grande, per andare al binario 21
della Stazione Centrale a cercare i biglietti che lasciavano i deportati. Li
raccoglieva e li portava alle famiglie. Ho provato a farlo anch’io allo Scalo
Farini, dove passavano gli stessi treni. In stazione c’erano una linea elettrica
e una invece per i convogli a carbone. Entrai con un carrellino, ma sapevo
che dovevo andare agli altri binari per trovare i biglietti. Attraversai, ma la
polizia mi prese. “Cosa ci fai qui?” “Cerco il carbone.” “Dove c’è
l’elettricità?” I poliziotti mi portarono in una stanza e cominciarono a
picchiarmi: calci, pugni. Io avevo gli zoccoli e dentro i piedi nudi: mi
pestavano gli alluci con gli stivali, tanto che le unghie dei piedi sono
rimaste storte. La sera, visto che avevo il carbone ma non i biglietti, alla
fine mi lasciarono andare.
Nonostante quello spavento, non mi fermai. La mia era una sfida. Forse
incoscienza. Ancora oggi mi chiedo perché l’ho fatto, se ne è valsa la pena:
non sono pentito, ma certo non era questo il paese che sognavamo da
giovani. Un paese dove sono stati processati più partigiani che fascisti…
Sono sicuro che anche Ugo e Angelo avrebbero sognato un’Italia
diversa. E magari anche i sedici pompieri milanesi che, insieme a Elio, sono
morti durante la Resistenza. Più volte la croce di Angelo è stata imbrattata e
addirittura portata via. E di recente qualcuno ha rotto la lapide che era stata
dedicata a Ugo. Insieme all’Anpi, l’abbiamo rimessa a posto. Dovete
conoscere, ricordarlo. Qui, allora, era tutto prato. Ugo era in via Legnone,
davanti a una fabbrica di cioccolato da dove voleva cacciare i fascisti e i
tedeschi rimasti. Ma quelli avevano le armi, così lui scappò dove eravamo
noi, in piazzale Maciachini. E dalla finestra di un quarto piano, qualcuno
sparò. Ugo fu colpito al collo. Cascò a terra, morto, qui davanti a noi. Era il
25 aprile.
Fasulin la Resistenza l’ha fatta in Val di Susa
Enrica Morbello
Nata a Casale Monferrato (Alessandria) il 28 febbraio 1922
Staffetta della 114a Brigata Garibaldi
Nome di battaglia “Fasulin”
“Fasulin, Fasulin! Hanno preso Fasulin!”
E invece no, non ero io su quel carro dei tedeschi. Era una mamma
venuta su in montagna, quel giorno, per vedere il figlio partigiano.
La morte quella volta la scampai, e anche altre volte. L’ho perfino tenuta
in grembo. Il mio primo figlio nacque morto, perduto quasi alla fine.
Quando mio marito Dino lo seppe, dalla montagna venne a prendermi e mi
portò con sé. Mi diedero come nome di battaglia Fasulin, quei fagiolini
verdi, piccoli.
Sono nata a Casale Monferrato il 28 febbraio, che era il martedì grasso
del 1922, l’anno della marcia su Roma. Nata Morbello, sposata a Secondo
detto Dino, Dino Core.
Da bambina non ho mai posseduto la divisa delle Piccole italiane, mio
papà era un socialista onesto e un ebanista tanto bravo che anche i fascisti
venivano a farsi fare i mobili da lui.
Il mio futuro marito, Dino, lo incontrai per strada, in bicicletta. Ci
vedemmo una volta, ci piacemmo, non sto lì a raccontare. Lui era stato
soldato in Francia, era sergente maggiore, ma aveva dovuto essere operato
d’ernia, e dunque venne portato ad Alessandria per l’intervento. È stato
furbo, Dino, perché mandò un mazzo di fiori a mia mamma e, così, lo
accolsero in casa. Fu papà che lo istruì all’antifascismo, perché lui non
sapeva nulla, figlio di un contadino che non si era mai curato di comprare il
giornale. Ma, una volta entrato in casa, così come faceva con tutti, mio
padre gli fece lezioni di antifascismo. Lui si convinse a tal punto che partì a
fare il partigiano.
Salì in montagna a Condove, in Val di Susa, presentato da un cugino che
lavorava alla fabbrica, un operaio delle Officine Moncenisio. Essendo un
esperto di cose militari, i partigiani lo presero subito e lo nominarono
vicecomandante di un distaccamento della 114a Brigata Garibaldi.
Qualche volta, sul treno, mentre andavo ad Asti a trovare i suoceri,
incontravo Cesare Pavese che veniva a insegnare al collegio di Casale
Monferrato, ed era anche lui antifascista, accidenti se lo era. Vedendomi
triste, un giorno mi prestò un suo libro di poesie, che poi gli restituii, certo.
Ma sul treno non si poteva mica parlare tanto, era sempre pieno di gente.
Quando mi rimisi dalla perdita del bambino, Dino venne a prendermi.
Siamo andati via con una bicicletta, un po’ stavo sulla canna e un po’ gli
correvo a fianco, lungo la strada per il Po.
In un primo periodo sono rimasta a Condove, in un albergo vuoto di mia
zia, sulla strada che portava al Moncenisio; mio marito mi ha mollata lì ed è
tornato in montagna. Poi è venuto un giovane, Alfredo Cappuccio, che,
oltre a portarmi un pezzetto di carne, mi ha accompagnato dal gruppo di
impiegati che formavano il Cln. Mi hanno sistemato dentro una fabbrica,
c’era un ufficio del capo vuoto, mi hanno dato una macchina da scrivere, e
scrivevo, scrivevo continuamente: ho fatto i foglietti di ciclostile, i
giornalini per la Gioventù valsusina, pure il Capitale ho copiato una volta
che me l’avevano chiesto. Ogni tanto andavo su in montagna a portare il
materiale stampato. Ma quando i tedeschi vennero a cercarmi, allora Dino si
decise a portarmi con sé.
Lì, delle cento persone della brigata, ero l’unica donna. Io e Dino non
potevamo stare insieme, erano disposizioni precise. In un primo momento,
dormivo con venti ragazzi. Fui trattata sempre con rispetto. Solo che una
notte un ragazzo arrivò, posò il fucile mitragliere e partì una raffica che, per
fortuna, mi bucò solo la coperta. Allora mio marito non volle più che
dormissi con loro, così mi trovarono un buco nella chiesa, l’intercapedine di
una finestra tonda sopra l’altare: appoggiavo la scala alla parete e mi ci
infilavo.
Ero trattata come un uomo. Ero di servizio anche io, facevo i turni di
guardia, di sentinella. Avevo una borsa speciale perché ero anche la
tesoriera della brigata, quindi custodivo documenti, soldi. La mia arma era
un fucile 91, alto come me. Ho imparato a smontarlo, rimontarlo, pulirlo e
puntare grazie a Cosimo Peluso, un vecchio partigiano, che mi ha insegnato
anche a non sparare a vuoto perché i colpi erano contati. Non ho mai dovuto
sparare; tra l’altro, quando arrivavano i tedeschi, c’era sempre qualche
pastore che veniva a chiedere un’arma per difendersi e così gli davano la
mia. Certe volte stavo alla mitragliatrice, passavo i nastri dei proiettili,
bisognava stare attenti a essere rapidi.
Ero così sicura, incosciente a quei tempi. Tant’è che, quando abbiamo
avuto il più grande rastrellamento, a Vaccherezza, sedici partigiani uccisi
dagli alpini fascisti della divisione Monterosa venuta su dalla Val di Viù e
dalle Valli di Lanzo, il mio comandante, Negro, mi disse: “Vai alla 42a
Brigata e di’ che ci vengano ad aiutare”. Io sono partita con una pistolina,
una 6 millimetri da signora, quelle da borsetta. Da sola, senza paura. Scesa
giù, c’erano già i tedeschi dispiegati. Tornai indietro, avvertii un nostro
distaccamento che era in pericolo, e quelli si ritirarono. Io proseguii fino
alla Grange di Maffiotto. Anche lì c’erano i tedeschi. Allora andai da una
signora anziana, la Nina, e mi feci dare un gomitolo di lana e due ferri da
calza. Mi sedetti al bordo di un prato, perché nessuno mi voleva far entrare
in casa, e mi misi a lavorare a maglia. Si fermò un tedesco, mi sedette
accanto e mi chiese come mi chiamassi, cosa facessi. M’inventai che ero
una sfollata e che mio marito lavorava tra Brema e Amburgo. Continuai a
sferruzzare.
Il tedesco aveva un fucile col binocolo e di fronte, tra una valletta e un
bosco, tra il sole che filtrava tra le piante, scorse un uomo in mezzo alle
foglie che piano piano si spostava. Lui puntò il fucile, io gli abbassai la
canna e il colpo finì a terra. Il tedesco rimase allibito, mi guardò e non disse
niente. “Adesso mi fa fuori,” pensai. Maledizione, avevo pure nascosto la
borsa coi pochi denari che un ingegnere mi aveva portato, la piccola somma
degli operai della Fiat che si tassavano di cinque lire al mese per i
partigiani. Se fossi morta, nessuno l’avrebbe trovata. Soldi persi.
L’incoscienza di una ventiduenne. Ma il tedesco rimase lì, e poi mi diede
appuntamento per la domenica sul ponte del fiume. Mi stava facendo la
corte, ma con discrezione. Invece ne ho visti di tedeschi mettere le mani
addosso alle montanare. Lui no, fu garbato.
Il giorno della Liberazione per me non fu un granché.
Ci incamminammo per andare a Torino, a liberarla. Io avevo un passo
più corto degli uomini: mio marito era in testa, io in coda. A un tratto, un
mio compagno si mise a sputare sangue. Allora Dino mi disse: “Fermati
qui, cerca un medico, e poi mi raggiungi a Torino”. Alle mura di Condove,
presi sto ragazzo che si sorreggeva sulle mie spalle e lo portai da un medico
che conoscevo, lo sistemammo sulla paglia, in una stalla. Era tisi, uno
sbocco di tisi. Il medico gli fece tutto quello che doveva fare. Di notte quasi
non dormii e, al mattino, il ragazzo non aveva più la febbre. Il medico mi
disse: “Lo guardo io, tranquilla, vai a raggiungere tuo marito”. Mi avviai
per scendere, ma era impossibile. C’erano ancora dei tedeschi che non
permettevano alla gente di uscire, e da ogni casa portavano via qualunque
cosa.
Quando arrivò Pippo – così chiamavamo l’aereo che mitragliava tutte le
notti, non so se inglese o italiano –, i tedeschi corsero alla contraerea per
cercare di beccarlo. Io, allora, attraversai Condove. Ero a più di trenta
chilometri da Torino e camminai, camminai. Mentre passavo davanti alle
Ferriere, le acciaierie, gli operai che le occupavano mi presero per un
braccio e mi tirarono dentro. “La fascista, la fascista!” urlarono. Ero in
mezzo a quattro, la gente mi sputava addosso. Ero a pezzi, le suole delle
scarpe staccate e, dopo l’ultimo rastrellamento dei tedeschi che mi avevano
portato via tutto, mi rimaneva solo quello che indossavo. Arrivai lì, al
comando, e uno di questi ragazzi, che non era un partigiano, mi buttò contro
il muro e mi sparò. Per fortuna non ero legata, spostai la testa e scansai il
proiettile, passato tanto vicino da bruciarmi i capelli. Allora sì che mi prese
la furia, perché fino a quel momento me ne stavo tranquilla, mi dicevo ora
se ne accorgono che sbagliano. Mi precipitai da un signore anziano e gli
dissi: “Non fate l’errore di uccidere una partigiana”. Mi chiesero il
tesserino. “Non ce l’ho, li abbiamo nascosti perché ai compagni morti che
l’avevano sono andati a bruciare casa!” Il vecchio si convinse e mi lasciò
trovare nel fondo della tasca un bigliettino piegato con su scritto: “Il sole
sorge ancora, Valerio”, la parola d’ordine per andare a Torino. Allora,
finalmente, mi liberarono.
Continuai, passando non più dallo stradale di sotto, quello che va a
Bardonecchia. Feci il giro largo, da Collegno. Finché non arrivai a Torino.
Passai davanti alla caserma dell’aeronautica, entrai e chiesi della 114a
Brigata. E, finalmente, ritrovai mio marito. La caserma era già stata
occupata, i tedeschi fatti prigionieri e, allora, siamo andati al Martinetto,
alla centrale elettrica che dava elettricità a tutta Torino. L’abbiamo liberata
dai fascisti e siamo rimasti lì tutta la notte in piedi per essere sicuri di non
lasciare al buio la città.
A quel punto si trattava di liberare la caserma Cavour. I tedeschi che
prendevamo li consegnavamo alle prigioni, e trovavamo ogni ben di dio, dal
telefono rosa, per dire, alla fuoriserie Fiat, mobili, tutto, perché quelli
avevano ammazzato la gente per rubare la roba. Alla caserma Cavour, a un
certo punto, due partigiani mi portarono una donna incinta, che era stata con
i tedeschi: uno voleva che la picchiassi, l’altro no. Ho detto: “Sentite,
andate tranquilli, ci penso io”. “Perché ti sei ridotta così?” ho chiesto a
quella tapina. “Avevo fame,” mi ha risposto. C’era un uscio e l’ho lasciata
andare.
Alla grande sfilata di Torino, il comandante Negro mi voleva al suo
fianco. “No, io sto coi miei ragazzi,” gli risposi, tant’è che nelle fotografie
non mi si vede. Quello fu un momento bello. Ma avevamo avuto anche
momenti tristissimi, quando abbiamo dovuto mettere nelle casse i nostri
ragazzi, e anche Cosimo Peluso, il vecchio partigiano che mi aveva
insegnato a sparare, con la testa scoperchiata, tutto un verme. Ancora
adesso, se chiudo gli occhi, lo rivedo.
Quando siamo finalmente tornati a Casale Monferrato, la vita non è stata
facile. Ma ho continuato a darmi da fare, a restare attiva. Una volta che
servivano quaranta nomi per eleggere il consiglio comunale, il Partito
comunista diede il mio. Non seguii l’esito con particolare trepidazione, e
invece fui eletta. Solo che non potevo accettare, avevo una bambina
piccola. Ma loro insistettero: “Devi farlo, sei l’unica nostra eletta”. Così ho
fatto la consigliera comunale, eravamo trentanove uomini e una donna
soltanto.
Proprio come in montagna.
Fasulin la Resistenza l’ha fatta in pantaloni.
I quattro giorni che liberarono Napoli
Antonio Amoretti
Nato a Napoli l’11 settembre 1927
Non era difficile trovare i materiali con cui fare le barricate. Napoli era
piena di macerie lasciate dalle bombe. Quando insorse, e fu la prima città in
Europa a liberarsi dal dominio tedesco, era ridotta allo stremo dalle
continue incursioni aeree, le famiglie vivevano perfino nelle gallerie della
metropolitana e della direttissima. Dal 27 al 30 settembre 1943 la guerriglia
dilagò in ogni quartiere, in ogni vicolo: a combattere e a morire, a centinaia,
furono le persone comuni, donne e bambini in prima fila. In quella battaglia
di resistenza (perché a tutti gli effetti fu un episodio della guerra di
Liberazione) avrebbe dovuto esserci mio padre. Invece su una delle
barricate c’ero io, insieme a un gruppo di ragazzi giovani come me.
La mia famiglia era antifascista. “Se un portafoglio te lo ritrova un
anarchico puoi stare sicuro che te lo restituisce.” Diceva sempre così mia
madre. Che era un tipo davvero particolare. Veniva da una famiglia molto
ricca: erano importanti commercianti di carta, che arrivava con le navi, e
rifornivano tutta Italia. Ma quando il padre morì – lei aveva solo tre anni –
l’azienda andò in rovina. E benché mia nonna fosse nobile, come scoprii
per caso, e benché lei stessa fosse cattolica ed educata dalle monache, mia
mamma si definiva anarchica. Mio padre, invece, tranviere di origine
contadina, frequentava un gruppo cilentano di oppositori al regime. Si
riunivano in via Foria, di fronte all’Orto botanico, nello studio dentistico di
Ciccio Lanza, conosciuto come “il dentista comunista”.
La sera del 27 settembre papà, di ritorno da una di queste riunioni, disse
a mia madre: “Domani io devo scendere in strada, devo sparare e posso
anche morire. Ti raccomando: sto pazzo non farlo uscire”. Il giorno dopo
però un attacco di febbre malarica lo bloccò. Mio padre era classe 1899, i
famosi Ragazzi del ’99, gli ultimi richiamati a combattere nella Prima
guerra mondiale. Aveva contratto la malaria e la curava con il chinino di
stato, che allora si acquistava dal tabaccaio come il sale. Le ricadute erano
terribili, delirava con la febbre a 41°C…
Così quella mattina io me ne approfittai. Presi la pistola che lui teneva
nascosta (ma io sapevo dove), e presi anche un pugnale austriaco con cui
era stato ferito un mio zio nella Prima guerra mondiale. Se l’era cavata e lo
aveva riportato come cimelio.
Così armato, feci un giro del mio quartiere, Stella San Carlo all’Arena.
Mi chiamavano Tonino il Biondo ed ero un po’ il punto di riferimento dei
ragazzi della mia età perché ero l’unico che studiava. Era una zona molto
popolare, c’erano garzoni di calzolaio perché c’erano parecchi calzaturifici,
guantai, barbieri, artigiani insomma. Quella mattina andai casa per casa ad
avvertire gli amici. In realtà eravamo tutti a rischio perché non avevamo
risposto al proclama del colonnello Walter Scholl, che in quel momento
comandava l’occupazione tedesca a Napoli. “Napoletani! Da oggi 12
settembre 1943 assumo il comando della vostra città. Esigo la massima
disciplina per l’esecuzione dei seguenti ordini: 1. Consegna entro
ventiquattr’ore di tutte le armi e munizioni (compresi i fucili da caccia) alle
Autorità militari germaniche […].” Chi non obbediva sarebbe stato fucilato.
In un secondo bando, Scholl ordinò che fosse sgomberata, entro la
giornata stessa, tutta la fascia costiera fino a una distanza di trecento metri
dal mare. Quando però fu emanato un bando di reclutamento per il “servizio
obbligatorio al lavoro nazionale”, i napoletani raggiunsero il limite. In
pratica si chiedeva di presentarsi per farsi deportare volontariamente in
Germania! Ovviamente nessuno rispose. E furono gli stessi tedeschi a
sancirlo con un Avviso del colonnello Scholl: “Al decreto per il servizio
obbligatorio di lavoro hanno corrisposto in quattro sezioni della città
complessivamente centocinquanta persone mentre, secondo lo stato civile,
avrebbero dovuto presentarsi oltre trentamila persone […]”. Conclusione?
La solita. Le ronde avrebbero eseguito controlli e chi fosse stato trovato
inadempiente sarebbe stato fucilato “senza indugio”.
Quando la città si ribellò e focolai di combattimento si accesero un po’
in tutti i quartieri, con altri quattro o cinque compagni mi presentai a una
barricata. L’intera città si stava riempiendo di postazioni costruite
spontaneamente dalla gente. Molti uscivano dai nascondigli. Ricordo un
ragazzo che conoscevo di vista, Lampugnano si chiamava. Era nascosto in
un pozzo di quelli che ormai non si usavano più, ce n’erano parecchi nei
vecchi palazzi. Lui se ne stava lì coperto da quello che in dialetto
napoletano si chiama cufenaturo, il mastello per lavare i panni. Salì sul
terrazzo e cominciò a sparare. Arrivò una granata da parte dei tedeschi che,
tra l’altro, si erano asserragliati nel bosco di Capodimonte e avevano
occupato lo stadio del Littorio, e al povero Lampugnano saltò la testa.
Lo stesso successe a Gennaro Capuozzo, il bambino di undici anni reso
celebre dai film sulle Quattro giornate. Era sul terrazzo del convento delle
suore filippine. Faceva “il servente” alla mitragliatrice, teneva il nastro dei
proiettili a chi sparava. Magari non successe una scena come quella che lo
vede lanciare una bomba contro i carri armati, ma cambia poco. Morì a
undici anni per liberare la sua città e giustamente gli diedero la medaglia
d’oro.
Conoscevo bene anche Maddalena Cerasuolo, Lenuccia, l’unica donna
decorata al valor militare per aver combattuto nelle Quattro giornate. Ma ce
ne furono anche molte altre. Io dico sempre che se non ci fossero state le
donne l’insurrezione non si sarebbe potuta fare. Maddalena combatteva a
fianco di suo padre Carlo e si distinse nella difesa del ponte della Sanità che
i tedeschi avevano già minato.
Io ero sulla mia barricata, ma a un certo punto chiesi a chi la comandava
(si chiamava Lembo e non era di Napoli, credo fosse un ufficiale di
cavalleria calabrese) il permesso di passare un momento da casa. Confesso
che non fu un motivo eroico: avevo una gran fame. Avevo sempre fame a
quel tempo, qualcosa di legato alla penuria di cibo (abbiamo mangiato le
bucce dei piselli, delle fave), ma direi anche un’inclinazione naturale mia
che poi ho conservato nel tempo… Comunque, arrivai a casa e sciolsi un
po’ di latte condensato nell’acqua. Latte condensato e patate, questa era la
nostra dieta. Un giorno mio padre aveva trovato un quintale di farina. Ma
mica di quella bianca di oggi, autarchica, fatta con chissà che… L’aveva
portata a casa ed era pure un po’ grigiastra e “appagnoccolata” dall’umidità.
Mia madre stese un telo di canapa, diede due bottiglie a mo’ di mattarello a
noi bambini e la lavorammo per riportarla a farina. Ma il tanfo di muffa
rimase. È per quello che, dal 1943, non ho mai più mangiato un piatto di
gnocchi e anche oggi non riesco a vincere il ribrezzo.
Comunque, mentre bevevo quel poco di latte, dalla finestra di casa mia
vedevo a un centinaio di metri di distanza che al ponte della Sanità stavano
arrivando dei Tigre, i carri armati tedeschi, che erano i più potenti: lo
Sherman americano non reggeva la concorrenza. Era il tentativo di
controffensiva dei tedeschi che già erano stati cacciati da quella zona dal
gruppo di Lenuccia e di suo padre…
Di corsa tornai alla mia barricata avvertendo il mio comandante, che
però in quel momento aveva un’altra urgenza: cercava qualcuno che salisse
in alto per contrastare i tiri dei cecchini, dal basso era quasi impossibile. Io
mi offrii perché conoscevo uno del quartiere, Telesco mi pare si chiamasse.
Non era proprio un amico, ma qualche volta ero andato a casa sua per una
di quelle festicciole che si facevano tra ragazzi, permesse dalle mamme che
così potevano controllare chi girava intorno alle loro figlie. Bussai, sua
madre mi riconobbe e mi fece entrare. Mi misi sul balcone e iniziai a
sparare. Un colpo in risposta mi mancò per pochi millimetri…
Il 1o ottobre gli Alleati trovarono una città liberata. A Napoli, dopo la
guerra, fu assegnata la medaglia d’oro al valor militare. E io oggi non ho
dubbi che sia valsa la pena di rischiare quel colpo da parte dei cecchini. Ma
sono molto deluso dall’Italia che abbiamo costruito. Domina il timore,
hanno inculcato la paura del diverso, Liliana Segre gira con la scorta. C’è
stato perfino qualcuno che ha scritto che le Quattro giornate non sono mai
esistite, che è stata tutta una montatura. Ah sì? E di che cosa è morta la
gente? Di indigestione?
Ho visto i dromedari sulle montagne della Carnia
Giovanni Marzona
Nato a Villa Santina (Udine) il 28 gennaio 1928
Brigata Osoppo Friuli
Nome di battaglia “Alfa”
Nella mia vita ho combattuto i cosacchi. E gli zingari mi hanno salvato
la vita. Sono stato messo al muro due volte e ho visto i dromedari
camminare per le montagne della Carnia. Tutto, però, è cominciato una
sera, così. Con un comandante che mi chiedeva: “Ma perché non ti fermi
con noi, e diventi anche tu un partigiano?”. E io che gli rispondevo:
“Potrebbe essere. Stasera lo chiedo a mia madre”.
Io sono di Villa Santina, provincia di Udine, piena Carnia. E non sono
andato a fare il partigiano. In qualche modo, ci sono finito. Quando ho detto
sì ai miei paesani che mi chiedevano di restare con loro, lì sulle montagne,
non avevo capito bene cosa ci fosse da fare. Sapevo soltanto che era
importante, perché non c’è cosa più importante della libertà. Me l’ha
insegnato mio padre che era un grande lavoratore. Non gli piaceva la
politica, non era né comunista né socialista, ma non permetteva a nessuno
di dirgli cosa bisognava fare e cosa no. Era antifascista.
Cominciai a salire sulle montagne per caso. C’erano dei ragazzi del mio
paese che erano diventati partigiani e le madri mi chiedevano aiuto: “Vai su
a portare i calzini a mio figlio”, “Portagli questa fetta di polenta”. Ero dalla
loro parte come quasi tutto il paese, quasi, non proprio tutti. C’era chi li
detestava, ma non per motivi ideologici. A odiarli erano i padroni delle
malghe, a cui i partigiani rubavano il formaggio per fame; erano gli
allevatori che ogni tanto perdevano qualche capo di bestiame. Nacque così
la leggenda dei “partigiani che rubano e ammazzano”. Io invece per quei
ragazzi, che avevano solo qualche anno più di me, provavo grande simpatia.
Anche perché a scuola avevo imparato sulla mia pelle cos’era l’ingiustizia:
le maestre non interrogavano i figli dei fascisti e ciò nonostante regalavano
loro ottimi voti. Il risultato di quel tipo di educazione fu una classe dirigente
incolta e prepotente, ufficiali cattivi e ignoranti.
Fu così che, dopo l’ennesimo viaggio in montagna a portare calzini e
polenta – era il luglio del 1944 –, un comandante partigiano mi disse:
“Vieni con coi. Ci fidiamo di te”. E io: “Stasera chiedo a mia madre”. “Ma
ormai sei grande, non c’è bisogno…”
Non scesi più in pianura. Continuai il mio lavoro di staffetta. Il mio
compito era mettere in collegamento i partigiani tra di loro e con i civili,
portavo informazioni da una parte all’altra della regione, strisciavo di notte
in mezzo alla strada per non farmi vedere, superavo i posti di blocco. Mi
muovevo quasi sempre, pedalando per chilometri e chilometri, con una
bicicletta che poi di notte nascondevo con grande cura.
Il mio gruppo riceveva informazioni da alcuni zingari – all’epoca li
chiamavano così – che si trovavano al confine. Erano loro a raccontarci
cosa accadeva in pianura, in Jugoslavia, a tenere i collegamenti con i
partigiani di Tito, ad avvisarci delle retate che le SS organizzavano con
frequenza; erano sempre loro a passarci tabacco e sale. Il sale per me era
molto importante. Non potevo passare da casa a dare notizie di me e così,
tutte le volte che riuscivo, la notte lasciavo un pugnetto di sale sul balcone
di casa mia. In questo modo mia madre sapeva che ero ancora vivo.
Poche settimane dopo, la Carnia fu liberata. Tutt’intorno c’erano i
tedeschi, ma le nostre zone erano sotto il nostro controllo. Ad agosto
creammo un governo della Carnia libera in un paese che si chiama
Ampezzo e fu la prima volta, penso, nella storia d’Italia, che le donne
ebbero il diritto di voto. Anzi, sostanzialmente votarono soltanto loro: gli
uomini erano in guerra o nei campi di concentramento. Ricordo una ragazza
straordinaria, all’ispettorato dell’Istruzione, che cominciò a spiegare ai
nostri bambini il mondo attraverso il libro Cuore. Il ministro
dell’Agricoltura e foreste stabilì invece che ognuno avrebbe avuto diritto a
un pezzettino di terra per tagliare la legna, in modo tale da potersi
riscaldare. Durò poco, una quarantina di giorni. Ma fu bellissimo. Agli inizi
di ottobre del 1944 arrivarono i cosacchi.
Questa è una storia non così nota. Ma la Carnia, a un certo punto, fu
invasa dai cosacchi. Erano gli ex zaristi russi che avevano deciso di
appoggiare Hitler, e avevano formato un’armata cosacca-caucasica. Mentre
le truppe sovietiche avanzavano in Europa, i nazisti non sapevano dove
mandarli e quindi decisero di spedirli da noi. Di fatto con la denominazione
“Kosakenland in Nord Italien” i tedeschi avevano stabilito che quella
sarebbe stata la loro terra. E così erano arrivati a migliaia con famiglie,
cavalli e dromedari. In Carnia giravano carretti trainati dai dromedari…
Quando arrivarono, i cosacchi occuparono le nostre case, aiutarono i
tedeschi nei rastrellamenti, compirono violenze e saccheggi. La nostra vita
di partigiani diventò ancora più dura. Soprattutto facevamo la fame. Così,
se incrociavamo un cosacco, a lui facevamo la pelle e ci mangiavamo il suo
cavallo. Arrostivamo pezzi di carne mezzo surgelata, ma lo facevamo di
notte perché di giorno il fumo si vedeva. Io però non ce la facevo più: ero
pieno di pidocchi e mi era venuta la pellagra. Non avrei resistito ancora a
lungo, e così i miei compagni decisero di riportarmi a casa. La mia, come la
maggior parte di quelle del mio paese, la trovai invasa dai cosacchi, che si
erano presi le stanze più belle. Fui costretto a nascondermi nella stalla fin
quando, riacquistate le forze, mi feci vedere.
Conobbi questi ragazzi – avranno avuto più o meno vent’anni – che si
erano presi casa mia. Non sapevano fossi un partigiano, e io lo nascosi,
altrimenti mi avrebbero fatto fuori. Una sera, però, mi tradii. Parlavano
della Resistenza e io dissi: “Voi siete alleati delle SS, noi siamo contro il
fascismo”. Il ragazzo capì. E dopo due giorni vennero a prendermi. Mi
portarono in una casa del paese che era diventato il loro comando e mi
misero al muro. Il padrone, un mio compaesano, mi riconobbe. E appena mi
vide lì al muro, intervenne, parlando quel po’ di francese che conosceva.
“Ma quello lì è un bambino, non è un partigiano. Cosa volete, ammazzare
un bambino per un gioco?” Si fermarono. Ma non si convinsero.
Una sera i due che stavano a casa mia rientrarono ubriachi. E uno col
fucile mi rimise al muro: “Tu, Ivan, partigiano!” gridava. Ero spacciato.
“No, no, no partigiano!” gridò da dietro mia madre, entrata nella stanza. I
due si girarono, appena un istante. E io riuscii a scappare. Corsi a perdifiato,
in mezzo alla neve, fino a casa di un mio amico. “Arrivano i russi!” urlai, e
mi buttai in una di quelle casse grandi che, allora, si tenevano sotto la stufa
per conservare la legna. Per fortuna era vuota, mi accovacciai come un
contorsionista e il padrone di casa riuscì a chiuderla. I cosacchi arrivarono
qualche minuto dopo, buttarono tutto all’aria ma non mi trovarono.
Era marzo, e quella notte stessa tornai in montagna. Per fortuna vi rimasi
poco. Arrivò il 25 aprile e i cosacchi si misero in colonna e camminarono
verso l’Austria. Erano ventimila.
“Che facciamo con i cosacchi?” chiese qualcuno. “Lasciamoli andare,”
risposero i nostri capi. Avevano distrutto tutto. In giro non c’era più un filo
d’erba. Non c’era più niente. Neanche un topo in un cortile, perché per la
fame si mangiava tutto. Quasi non c’era più la terra. Ma c’era la libertà. O
almeno così credevamo. Perché dopo la guerra è stata dura. Cercavo lavoro.
“Non possiamo assumerti perché non hai fatto il militare”. Faccio il
militare. “Mi dispiace, il posto non c’è più.” Vado a Milano, dormo per
strada, faccio mille lavori fino a quando nel 1953 finisco a mettere su
tralicci, ripetitori, antenne per la radio. Ma quando devono finalmente
assumermi, all’ufficio del personale Rai di Torino mi dicono: non possiamo
prenderti, risulta che sei una persona poco raccomandabile. Il mio capo era
stato direttore di Radio Tripoli e quando ha saputo che ero un partigiano
voleva liberarsi di me. Ma come, alla fine chi era l’epurato? Poi in Rai ci
sono entrato, ho fatto il sindacalista, sono sempre stato vicino all’Anpi e
sono stato presidente della sezione di Quarto Oggiaro per tanto tempo. Ora
ho un po’ rallentato. Ma il 12 dicembre all’anniversario di Piazza Fontana
ero presente. Sono vecchio e ho preso un gran freddo. Ma mi sono detto:
come faccio a mancare?
Ho fatto la staffetta in sella alla tigre Darma
Dina Guazzone
Nata a Milano il 30 agosto 1925
Staffetta
La prima volta che fondai un partito antifascista avevo nove anni. La
mia prima tesserata fu una bambina che abitava sul mio pianerottolo in via
Botticelli a Milano. Feci le cose per bene. Le avevo dato perfino un
foglietto di carta con una scritta a penna: “Partito antifascista”. Qualche
giorno dopo venne a bussare alla porta di casa suo padre, che era uno
squadrista, un fascistone. Me lo ricordo, era sempre ben vestito, aveva dei
grandi stivali. Fu gentile. Avvisò i miei: “Dite alla pupa” – mi chiamavano
così quando ero piccola – “di non fondare questo partito perché è
abbastanza pericoloso”.
Non mi rimproverarono, e io non me ne meravigliai troppo. Mio papà
Antonio era un antifascista, un socialista, terzinternazionalista e serratiano.
Quando c’è stata la scissione di Livorno, non ho mai capito perché ma non
è passato al Partito comunista. Forse non voleva abbandonare la ditta, come
dice Bersani. Però è sempre stato un socialista attivo. E difatti è stato al
confino, prima a Ventotene, poi in un paesino del Molise di cui non ricordo
il nome. Mia madre era diversa, veniva da una buona famiglia, si chiamava
Maria Oddone, un bel nome di origine franca, piemontese. Ogni tanto
rimproverava mio padre per quel suo modo di fare: “Non dire certe cose
quando c’è la bambina,” si raccomandava, laddove “certe cose” erano la
politica. Ma non aveva granché presa. Parlavamo molto, io e mio padre. Già
a cinque-sei anni mi spiegava chi erano i buoni e chi i cattivi. E tra i buoni
ci metteva Robespierre, Marat, Lenin, Stalin, gli anarchici. Sarà per questo
che una volta, durante le scuole elementari alla Leonardo da Vinci, mi
rifiutati di fare il saluto romano alla bandiera. “Perché?” mi chiesero.
“Perché non sono fascista,” risposi. Fortunatamente anche l’insegnante non
doveva esserlo poi così tanto.
Io ho pensato sempre in un certo modo e ho avuto la fortuna di
incontrare persone che mi hanno aiutata a ragionare sempre e soltanto con
la mia testa. Quando cercai una via per fare anch’io la mia parte, eravamo
nel ’43, un ragazzo mi mise in contatto con un gruppo di socialisti. E qui
incontrai quello che considero il mio maestro, Lelio Basso. È stato un
grande giurista e filosofo, eletto nella Costituente. Ci siamo frequentati
molto, amavo ascoltarlo: ci riunivamo nel retro di una farmacia a Porta
Ticinese o in una cantina. Giovani non ce n’erano molti. In compenso c’era
gente interessante come lo storico Ugo Guido Mondolfo, o l’avvocato
Guido Bernardi, che poi sarà segretario dei socialisti milanesi. Basso, che
nell’agosto del ’43 fu tra i rifondatori del Psiup (allora il partito socialista si
chiamava così), ci parlava per ore. Erano lezioni straordinarie, forti, precise.
Sentivo parlare di “rovesciamento della prassi” e non sapevo cosa fosse. È
stato uno sprone a studiare, a capire di più. E si poteva anche dire: “Lelio,
io non ho capito niente”. Lui rispondeva: “Che tu sia benedetta. Perché c’è
tanta gente che non capisce niente, ma non lo dice”. Le scuole di partito
vengono da là, da quella gente che si riuniva per ragionare anche se era
pericoloso e si rischiava l’arresto e la vita. Ma non saprei dire se il mestiere
che ho fatto per sempre, l’insegnante, derivi da quell’esperienza…
A quel tempo, però, non pensavo mica a cosa avrei fatto da grande. Io
ero la ragazza con la bicicletta. Ero una lettrice onnivora, leggevo anche le
etichette sulle bottiglie. Amavo Salgari. E Darma era la tigre buona di
Tremal-Naik, il nome perfetto per la mia bici che esiste ancora. L’ho
affidata a un gruppo di storici che la espongono a mostre e musei.
In sella ero bravissima. Pedalavo tanto, stancandomi poco. Usavo Darma
per andare a scuola e per aiutare chi aveva bisogno di me. C’era un medico,
un ebreo polacco che io non sapevo essere né ebreo né polacco, si faceva
chiamare Giulio Tomassi. A Milano, dove era arrivato dopo un lungo
peregrinare, curava i renitenti alla leva, i soldati che si nascondevano
dall’esercito, i partigiani feriti o ammalati. Lo accompagnavo in giro per la
città: non destavamo alcun sospetto e grazie a questo è riuscito a salvare la
vita a parecchi ragazzi che si nascondevano.
Darma la conosceva bene anche Anna Maria, la mia amica. Era ebrea. E
aveva assistito alla morte della madre, durante un bombardamento, a
Varese. Sono sempre stata convinta che da quel momento la vita quasi non
le interessasse più. Non era coraggiosa, era temeraria. E alle volte lo ero
anch’io.
Una mattina, era una bella giornata di giugno, ci arrivò la notizia che un
compagno in via Orti, a Porta Romana, era stato scoperto. “Ha lasciato due
valigie in portineria,” ci dissero. “Andate a prenderle.” Andammo.
Recuperammo quelle due valigie ma non riuscivamo a trasportarle. Erano
troppo pesanti. Provammo a trascinarle, strisciandole per terra, perché
davvero pesavano un accidenti, per spostare quelle valigie sarebbero serviti
due energumeni, non certo due ragazze mingherline come me e Anna
Maria. Riuscimmo incredibilmente ad arrivare alla fermata del tram in Porta
Romana. Aspettavamo che passasse, quando fummo intercettate da due
tedeschi. “È finita,” mi disse Anna Maria, che aveva cinque-sei anni più di
me. Non furono attimi piacevoli. I tedeschi si avvicinarono. “Vi aiutiamo
noi a caricare le valigie sul tram,” ci dissero. Non rispondemmo perché non
avevamo le parole giuste. Si chinarono e sollevarono i due bagagli: “Sono
pesantissime, ma cosa diavolo c’è?” ci chiese uno di loro. Anna Maria
trovò, per fortuna, la risposta: “Kartoffeln,” disse subito, cioè patate. I
tedeschi abbozzarono un sorriso. E ci lasciarono andare. Non erano patate,
chiaramente. Scoprimmo poi che le valigie erano piene di caratteri in
piombo per la stampa, per questo erano così pesanti. Per noi, se mai quei
tedeschi avessero sbirciato dentro, una condanna a morte.
Io e Anna Maria siamo state molto amiche. Mi piace parlare di lei. Mi
ricordo la prima volta che ci siamo incontrate. E con noi chiaramente c’era
anche Darma, la mia bicicletta. I compagni mi avevano detto: “Devi andare
a prendere una ragazza che è uscita da San Vittore con un ordine di
scarcerazione falso”. Anna Maria doveva essere fucilata. Ma un compagno
– che per questo poco dopo fu arrestato – era riuscito ad aiutarla,
procurandole un documento contraffatto che le aveva consentito di lasciare
la galera. Anna Maria uscì da San Vittore. E io ero lì fuori ad aspettarla. In
bici, chiaramente. Me la indicarono da lontano, perché non la conoscevo.
Mi avvicinai e non potei fare a meno di notare una ferita, importante, sul
suo viso. L’avevano torturata e quel segno le è rimasto per il resto della vita,
perché nel picchiarla le avevano spostato un osso.
La guardai e le dissi: “Sono venuta a prenderti”, con un tono che voleva
essere il più cortese possibile. Non fu apprezzato, sul momento. Anna
Maria era arrabbiata. E aveva ragione a esserlo. Aveva fame. Mi si avvicinò
quasi senza guardarmi negli occhi. Mi disse soltanto, brusca: “E l’altra
bicicletta?”. “Non c’è un’altra bicicletta,” le risposi. “Allora, secondo te,
come facciamo?” “Semplice, io sono brava.” E lo ero. Tanto brava che sarei
potuta andare in un circo, a esibirmi davanti al pubblico. “Tu ti siedi sul
sellino e io pedalo in piedi, andiamo a casa mia.” Così facemmo. Restammo
in silenzio, io pedalavo e lei si guardava attorno. “Mi dai fastidio con i
capelli,” mi disse, stizzita. “Sono puliti,” le risposi. “Io avevo i pidocchi.
Spero che tu non li abbia. Comunque ho fame: c’è qualcosa da mangiare da
te?” “Riso scondito.”
A casa ci aspettava mia madre, a cui ero stata costretta a dire che le avrei
portato una ragazza appena uscita da San Vittore. Non le avevo detto tutto,
però. “Mamma, è ebrea,” le aggiunsi poco dopo essere arrivate. E lei:
“Anche…”. Quando le presentai Anna Maria, mia madre fece tutto quello
che fa una signora: preparò la tavola e si preoccupò di offrirle il meglio che
aveva. Non so come, era riuscita a procurarsi da Raimondo, il nostro
salumiere, 70-80 grammi di prosciutto. Lo mise a tavola accanto al
formaggio Roma, una cosa che doveva assomigliare al gorgonzola, ma
insomma, proprio gorgonzola non era. E a quel piatto di riso con il burro.
“Signorina,” disse ad Anna Maria, “io lo so che la sua gente non mangia la
carne di maiale. Ma io sono riuscita ad avere solamente questo poco di
prosciutto.” Anna Maria afferrò il piatto, in un istante. E scoppiò in lacrime.
“Si è offesa?” disse subito mia madre pensando di aver detto qualcosa che
aveva urtato la sensibilità della nostra ospite. Anna Maria rispose con gli
occhi ancora lucidi: “Signora, io non so cosa fa la mia gente. Ma ho così
fame che mangerei anche un porco vivo”. Con Anna Maria siamo rimaste
amiche fino a quando è vissuta.
Di quel periodo ricordo la sensazione di essere immortale, grandi
entusiasmi e grandi odi. Io credevo che avremmo fatto la rivoluzione,
magari se avessi ascoltato e compreso meglio il mio maestro Lelio Basso
avrei intuito che non era proprio dietro l’angolo.
L’odio veniva da quello che vedevo ogni giorno intorno a me. Il ragazzo
ucciso in viale Romagna con il solito cartello “Così finiscono i traditori”:
passai lì vicino e vomitai sugli stivali del repubblichino che piantonava il
cadavere. Il 10 agosto del ’44 ero sul tram per la stazione con mia madre:
dovevamo comprare i biglietti del treno per andare da mia nonna che stava
in Piemonte. A un certo punto ci fecero scendere. In piazzale Loreto
c’erano i quindici partigiani uccisi dalla Muti. Era estate, faceva caldo, fu
uno spettacolo orribile. Sono poi tornata in piazzale Loreto quando furono
esposti i cadaveri di Mussolini e dei suoi gerarchi. È difficile recuperare le
sensazioni di allora: non ero felice, ma sapere che se il Duce era lì
significava che era finita fu liberatorio.
Il 25 aprile ero a Milano. Sapevamo che ci sarebbe stato lo sciopero
generale. Mio padre era a presidiare la fabbrica Cge, la Compagnia generale
di elettricità, perché sapeva che i tedeschi volevano farla saltare. Lui era nel
reparto Macchine n. 1, facevano motori e rotori, ma quelli grossi, per le
dighe. Aveva un ufficietto (una volta per tre giorni ci tenne nascosto anche
Pertini) e ne parlava con orgoglio, come se la fabbrica fosse sua.
Qui dove abito oggi, da viale Abruzzi a piazza Ascoli (che allora si
chiamava Tonoli) c’era la fabbrica della Bianchi: quel giorno vidi gli operai
uscire sulle camionette con i fazzoletti al collo. Si sparava, ma non avevo
paura. Anzi, no, paura una volta ne ho avuta e tanta. Nei giorni della
Liberazione ricordo che passai da piazzale Loreto. Ero in tram quando
iniziò una sparatoria. Non capivo da dove arrivavano i colpi, caddi sul
pavimento, ebbi la sensazione che sarei morta schiacciata. Ricordo però una
cosa precisa, e mi sono sempre stupita di come il cervello funzioni in certi
momenti. Mi rivedo con il mio soprabito a righe bianche affiancata da due
monache che urlano terrorizzate. E ricordo, distintamente, di aver pensato:
“Ma perché gridano così? Tanto se muoiono vanno in paradiso”.
Mirate, puntate, fuoco: eravamo in sei e solo io sono vivo
Mario Ghiglione
Nato a Genova il 16 settembre 1928
3a Brigata Garibaldi “Liguria”
Nome di battaglia “Aria”
Il giorno dell’Olbicella, il 10 ottobre 1944, tra le cinque e mezza e le sei,
io dormivo. Mi svegliò una raffica: “I tedeschi vengono su!”.
Possedevo già un nome di battaglia, Aria, anche se di anni ne avevo solo
quindici. Avevo cominciato a far qualcosa – scritte, volantini – un anno
prima a Genova. Di politica non mi ero mai granché interessato, ma quando
il 25 luglio cadde il fascismo e dalle finestre dei gerarchi vennero giù
zucchero, caffè e le fedi donate alla patria da mia madre e da tutti gli altri,
capii che era un imbroglio. Con i ragazzi più grandi ero riuscito a prendere
un moschetto a una guardia fascista… Tenevo tutto in solaio, all’insaputa
dei miei. C’erano tritolo e maschinenpistole: avevo paura, ma mi sentivo
anche un bastardo… Poi, quando seppi che mi cercavano perché uno che mi
conosceva aveva fatto il mio nome, preparai un fagottino, ci misi scarpe e
pantaloni (ancora corti!) e insieme ad altri ragazzi come me raggiunsi la
montagna.
Eravamo nella zona di Molare, vicino a Ovada: c’era Carlo il
comandante, il Macchi, Leo, suo fratello, don Berto, e c’era Pancho,
Giovanni Villa, medaglia d’argento, che mi portava sempre con lui, mi
aveva preso a cuore perché ero il più giovane.
Quel giorno, il 10 ottobre, ci scontrammo con i tedeschi. Le staffette
avevano avvisato del loro arrivo e verso Olbicella stava salendo un mezzo
con una cinquantina di partigiani di Sestri Ponente, il Boro, il Triste…
Mentre ci spostavamo seguendo le indicazioni delle staffette, dopo una
curva ci trovammo davanti l’autocolonna, un’autoblindo e dietro i camion,
puttana eva! Come noi vedemmo loro, loro videro noi. Le mitragliate
tagliavano gli alberi. Il comandante Carlo urlava: “Non fuggite, non siate
vigliacchi!”. Una parte di noi risalì il bosco, l’altra scese verso il torrente.
Eravamo piazzati e sparavamo. Un compagno vicino a me aveva preso un
colpo in testa ed era morto subito. Un altro era stato colpito alla gola e
rantolava. Io avevo finito le munizioni, non capivo più niente. Non finiva
mai. Poi mi sentii chiamare: “Aria, Aria!”. Era Pancho. “Vieni, Aria.” Io
avevo i pantaloni corti e passavamo in mezzo ai rovi, quando arrivai a
Olbicella sembravo san Sebastiano.
In paese trovammo il Mosca, Boro il comandante della Buranello,
Barillari il commissario, il Febo, l’intendente della divisione, e cinque
partigiani in infermeria. Pancho parlò con Mosca e decisero: andiamo a
Piancastagna, che lì è finito tutto.
Non sapevamo, invece, che stavamo finendo in bocca ai tedeschi. A un
certo momento, infatti, dal sentiero spuntò un soldato. Uno, due, tre,
quattro, cinque, sei, sette, otto, nove, dieci. Venivano avanti pianino. Un ex
marò della San Marco, che era con noi, preso dalla paura, uscì fuori di
corsa. E lì partì la sparatoria. Se avessero voluto ammazzarci, l’avrebbero
fatto subito, invece ci sparavano sopra la testa, per impedire che ci
alzassimo. Pancho capì: “Ci vogliono prendere vivi! Aria, levati tutto quello
che hai addosso”. Presi la pistola e la sotterrai lì, era una giornata umida, di
nebbia, e fu facile. A un certo punto mi sentii acchiappare per il collo. C’era
un cristo alto due metri che, dopo avermi tirato su con un braccio, mi mise
in fila con gli altri, mani sulla testa.
Ci presero tutti. Io addosso avevo ancora una bomba a mano, il tipo alto
me la tolse e mi diede un colpo col calcio del moschetto. A dir la verità, non
mi fece male, ero confuso, non capivo, tra spari, grida. Ci caricarono di
roba, a me dodici elmetti, a Pancho lo zaino delle munizioni, e andammo su
per il sentiero tutti incolonnati. Dalle altre parti si sentiva ancora sparare.
Pancho provò a salvarmi. Si rivolse a un tedesco: “E questo ragazzo
qua?”. “Questo ragazzo qua è un bandito e morirà anche lui,” gli rispose
quello. Io avevo già più volte fatto i conti con la morte, non avevo paura,
ma sentirlo dire in maniera così brutale… Cercavo di non pensare a mamma
e papà, a mia sorella.
Arrivammo a Olbicella e ci misero in fila: io per primo, poi Pancho,
quello della San Marco, e tutti gli altri, gli anziani della 1a Brigata. Arrivò il
plotone d’esecuzione. Noi eravamo sette, loro sei. Il tempo si era fermato.
Quello della San Marco si mise a urlare: “Mamma, non voglio morire!”. Mi
straziava sentirlo, perché neanche io volevo morire, certo lo pensavo dentro
di me, ma lui gridava come un dannato. Un tedesco lo mise a tacere,
buttandolo a terra. Pancho lo tirò su, rimettendolo in mezzo a noi. Il
capoplotone diede ordine di alzare i fucili, poi di mettersi in posizione. “Ora
sparano,” mi dissi, e chiusi gli occhi. Diede un altro ordine, ma non
spararono. Aprii gli occhi e vidi il plotone di esecuzione che se ne andava.
Pancho mi disse: “Guarda, Aria, ce la siamo cavata anche stavolta, forse ci
portano in Germania”.
S’ingannava. Perché da un camion saltò giù un tedesco con corde e fil di
ferro. Capii. Il giorno prima avevano impiccato quattro partigiani. Belìn,
quella fine lì non volevo farla. Ho pensato: “Se scappo, mi sparano. Posso
morire subito. Se resto qua, mi impiccano. Cosa faccio?”. Sono rimasto lì.
Presero il primo di noi e lo portarono via. Poi il secondo, il terzo, il
quarto, il quinto. E anch’io feci per andare dietro a Pancho. Che mi teneva
per mano.
Invece mi presero per un braccio e mi trascinarono dietro la chiesa. Mi
legarono le mani, mi fecero inginocchiare e mettere il collo su una panca.
Separato dagli altri, avevo paura. Ho pensato: “Mi taglieranno il collo”.
Invece hanno cominciato in tre a picchiarmi, con che cosa non lo so, ma mi
facevano tanto male, e gridavo, gridavo da matti. Molti anni dopo, alla
commemorazione di quegli eventi, un contadino mi disse: “Quanto ti ho
sentito gridare…”.
Mi gettarono sul camion. Non riuscivo a star seduto, ero in ginocchio,
appoggiato a una sponda. Un tedesco mi prese per il ciuffo e mi tirò su la
testa perché vedessi. Vedessi l’impiccagione dei miei compagni.
Pancho aveva gli occhi di ghiaccio. Quando un tedesco gli si avvicinò
per mettergli la corda al collo, Pancho gli sputò in faccia. Il tedesco fece un
passo indietro e col calcio del moschetto gli diede un colpo talmente forte
da portargli via la mascella.
Io sono svenuto.
Mi sono svegliato sul camion perché sobbalzava, non erano pietre.
Erano i corpi dei miei compagni morti.
Mi portarono in un castello trasformato in prigione, a Silvano d’Orba.
C’era buio, mi buttarono in una cella con altri prigionieri. L’indomani
mattina venne un russo che mi portò in infermeria. Mi hanno curato e così
hanno fatto per una settimana.
Ma io avevo paura che mi interrogassero e mi picchiassero di nuovo, o
mi torturassero. E difatti dopo un po’ mi trascinarono di sopra e mi
legarono a una sedia. C’erano un interprete e un capitano bastardo che
urlava, voleva sapere perché fossi con i partigiani. Gli raccontai che mi
trovavo lì per caso, che non sapevo niente. Avevo una cintura verde militare
su cui avevo scritto “Di mamma ce n’è una sola” (avevo fatto come Pancho,
che aveva scritto “Mamma, ritornerò”). “Ora te ne accorgi!” mi urlò dando
un calcio alla sedia. Mi misero a lavorare, poi mi trasferirono in un altro
castello vicino ad Alessandria dove la sorveglianza era meno dura.
A guerra finita, arrivai a Genova in macchina. Non sono andato subito a
casa, ma al comando che era a Sampierdarena. Nel bar Roma c’erano tutti
gli altri, Boro, don Berto, che quando l’ho visto ho urlato: “Ma sei vivo!”.
Poi sono arrivato a casa, ho suonato e mi ha aperto la porta mia sorella
piccola. “Cosa vuole?” mi ha chiesto, perché non mi riconosceva. E da
dietro, un grido bestiale. Mia mamma.
Il primo anno avevo paura di andare a dormire, perché passavo tutta la
notte col medesimo sogno. E anche adesso, prima di chiudere gli occhi, non
c’è sera che non rivedo Pancho, gli altri, la nostra guerra.
Pancho che mi tiene la mano, prima di andare a morire.
La guerra che sporcò le nostre vite
Umberto Cialente
Nato a Roma il 4 marzo 1926
Banda della Duchessa, L’Aquila
Credo che quella che combattemmo noi partigiani fosse una guerra
giusta. Ma purtroppo in certi momenti fu anche una guerra sporca. Perché,
anche se non volevi, ti costringeva ad ammazzare a sangue freddo, non per
difenderti da qualcuno che ti puntava un’arma contro. A me è successo.
Sono nato a Roma, ma i miei genitori erano abruzzesi, originari di
Lucoli, un paesino a venti chilometri da L’Aquila. Mio padre amministrava
una grossa tenuta alle porte della capitale ma, visto che era zona di malaria,
decise di tornare a casa. Trovò lavoro come portiere al collegio dei gesuiti e
in seguito fu assunto all’ispettorato generale dei Lavori pubblici.
Di politica, io che avevo neanche diciassette anni, non è che capissi
molto. Ma dopo l’8 settembre, mi avvicinai ai comunisti. Mi pareva fossero
gli unici in grado di creare unità tra giovani, di dar loro un obiettivo. A
L’Aquila, fra l’altro, a organizzare i primi Gap c’era un uomo molto capace,
Piero Ventura: era stato segretario di Amedeo Bordiga, uno dei fondatori
del Partito comunista, e aveva fatto il confino a Ponza.
Il mio esordio come partigiano, a ripensarci oggi, fu davvero da
incosciente. Davanti alla libreria Colacchi, in centro, si fermò un gippone
tedesco con due soldati che scesero ed entrarono lasciando il loro mezzo
incustodito. Io vidi sul sedile due mitragliatori: d’istinto aprii la portiera, li
presi e scappai per via San Martino, trovando alla fine rifugio dentro un
vecchio magazzino.
Mio padre non era ostile alla mia attività. Mi lasciava fare perché gli
bruciava ancora il divieto di mio nonno che aveva infranto il suo sogno
giovanile impedendogli di andare in America. Mamma no, mamma era
timorosa: avevo due sorelle, ma lei aveva paura di perdere il figlio maschio.
E non a torto, rischiavamo davvero. Tanto che a un certo punto a L’Aquila
cominciarono gli arresti. Io però fui salvato da un caro amico d’infanzia,
figlio di un fascista della milizia: “Umberto, domani la Gestapo ti viene ad
arrestare”: era stato suo padre a dirgli di mettermi in guardia.
Così fuggii dalla città. Verso mezzanotte preparai un sacco da alpino che
mio padre aveva riportato dalla Prima guerra mondiale, un sacco grande
così con dentro un po’ di panni, un pezzo di pane e poco altro.
Presi la via del Monte Roio in cerca della banda della Duchessa, con cui
in precedenza avevo avuto qualche contatto. Conoscevo la zona in cui
operavano, ma non fu facile raggiungerli. Verso le sei del mattino li trovai,
riparati in capanne costruite con le canne. Mi unii a loro portando in dote
uno dei mitragliatori sottratto ai tedeschi e una pistola che mi aveva dato
mio padre. Rimanemmo lì per dieci giorni. I paesani e i boscaioli ci
avvisavano dell’arrivo dei tedeschi e il nostro compito principale era quello
di fare imboscate per sottrarre dai camion ciò che serviva di più: armi e
munizioni. Non cercavamo lo scontro diretto perché da un punto di vista
militare eravamo inferiori, io avevo il mitra ed ero fortunato, ma gli altri
avevano il fucile da caccia o il moschetto. Quando trovavamo casse di
munizioni per i mitra e i proiettili calibro 9 facevamo razzia.
Un giorno un carbonaio ci avvertì che in un paesino c’erano tre soldati
con una radiotrasmittente. Decidemmo di andare di notte. Entrammo in un
fienile e sorprendemmo i tedeschi, due dormivano e uno aveva la cuffia.
Distruggemmo la radio, prendemmo quattro scatole di margarina, scatole
oblunghe col coperchio di latta. La margarina era buona, sostituiva il burro,
e trovammo anche due filoni di pane nero.
Ma di quei soldati che dovevamo farne? Non potevamo farli prigionieri,
non sapevamo dove tenerli e dovevamo scappare da lì. Allora li portammo
nella boscaglia, li facemmo spogliare, lasciandoli solo in mutande.
Prendemmo maglie, calze, scarpe, perché dovevamo pure vestirci. E dopo
questo, una raffica di mitra. Ecco perché è stata anche una guerra sporca.
Perché ammazzavi a sangue freddo, non perché l’altro ti puntava un’arma
contro.
Uccisi anche un’altra volta, ma per difendermi. Sugli altipiani di
Arcinazzo stavamo tendendo un’imboscata a delle colonne che andavano
verso il cassinese. Mentre ero a terra appostato, sentii l’urlo di un
compagno che stava vicino a me: “Attento!”. Un tedesco con la baionetta
innestata sul fucile mi stava addosso. Io mi girai istintivamente. La mia
fortuna, penso, è che aveva finito il caricatore e non mi sparò, usò la
baionetta. Io avevo il mitra, una sventagliata e lo presi in faccia. Il fucile del
tedesco cadde e mi bucò la spalla.
Mi tenni la ferita per venti giorni, e con cosa potevo curarla? Avevo
trovato nel bosco batuffoli di lana di pecora sporca, nera, unta… li misi
dentro la ferita e tamponai con la neve. Un giorno un pastore che mi vedeva
portare ogni tanto la mano alla spalla mi chiese: “Che ha fatto, fratè?”.
“Una ferita.” “E che ci fai?” “Metto la neve.” “Domani lo dico al
veterinario del paese se ti viene a vedere.”
Arrivò il veterinario e scosse la testa: “E come la curo? Posso metterci
del permanganato”. Io non sapevo neanche cosa fosse, scoprii che era un
liquido rosso. Una spennellata. “Hai avuto febbre? Come mai non ti è
venuta l’infezione?” “Magari la neve, il freddo…” “Sei stato miracolato.”
Venne per due giorni a medicarmi mettendomi una benda e disinfettando
con l’aceto, e la ferita si richiuse.
A un certo punto lasciai la banda della Duchessa e andai verso nord. Ho
fatto parte di sette-otto bande, non ricordo neanche tutti i nomi. La nostra
zona principale di operazione era quella dei Monti Ernici, tra il Lazio,
l’Abruzzo e il Molise. Le armi non ci mancavano, ma il grosso problema
era il cibo, avevamo sempre fame. A volte, quando non si mangiava per due
o tre giorni, lasciavamo i mitra nel bosco e andavamo alla stazione dei
carabinieri, dove c’erano solo il brigadiere e un appuntato. “Siamo
partigiani, sono due giorni che non mangiamo, dateci qualche cosa.”
Oppure andavamo a chiedere nei casolari, facendoci magari passare per
sfollati. Ricordo di aver mangiato le fave secche messe dentro l’acqua,
ammollate e basta. Senza sale – chi aveva il sale? Nei momenti più duri
abbiamo mangiato anche l’erba.
Ogni tanto qualcuno non ce la faceva più e tornava a casa. Ricordo che
anch’io durante un agguato sparavo e piangevo: compivo diciott’anni e
pensavo a mamma, a papà e alle sorelle. Mamma, che quando me ne andai
era disperata, piangeva e le tremavano le ginocchia. Mio padre invece mi
abbracciò e mi disse sottovoce: “Cerca di ritornare”.
A mano a mano che il fronte si spostava, lo seguivamo. Arrivai in
Garfagnana. E là trovammo le formazioni di Giustizia e Libertà. Ci colpì il
fatto che fossero inquadrate militarmente, avevano il capo politico, il capo
militare, ufficiali. E gli approvvigionamenti non mancavano, si mangiava
bene, mentre noi avevamo sempre fatto la fame. Passammo dei giorni con
loro e poi decisi di tornare a L’Aquila. Incappai nei tedeschi solo sopra
Livorno, ma quando mi fermarono inventai che ero sfollato da Cassino. Ero
giovanissimo, quindi mi credettero e mi fecero passare.
Per tornare a casa ci misi un mese e mezzo. Perché allora si camminava,
non c’erano veicoli.
Arrivai nel novembre del 1944, L’Aquila era stata liberata in giugno.
Quando cominciò il dopoguerra ero comunista e votai per Togliatti, ma ero
ammirato dalla Democrazia cristiana e il sabato e la domenica andavo a
ballare al salone della Dc. Mio padre aveva un discreto stipendio. Si
mangiava il pane bianco. La vita era ricominciata.
Il giorno in cui dovevo morire
Eligio Everri
Nato a Travo (Piacenza) il 18 settembre 1921
4a Brigata Giustizia e Libertà
Il giorno in cui dovevo morire era di marzo, nel 1945. L’appuntamento
era alle due del pomeriggio, nella piazza di Mezzano, davanti al
monumento. Da un po’ facevo parte della Brigata partigiana Giustizia e
Libertà, la 4a. E c’ero finito quasi per caso. La politica non era mai entrata
in casa mia, era difficile anche per le idee arrivare dove abitavo io, a Travo,
in Val Trebbia, sotto Piacenza. Avevo fatto la guerra negli alpini, chiamato
nella leva del ’22. Un anno dopo perché nell’esercito c’erano già tre miei
fratelli nati nel 1910, 1916 e 1919. Quando quello del ’16 tornò a casa
perché era già sposato, sono andato via io. Del mondo sapevamo poco, non
c’era la radio, un giornale, c’era il tempo soltanto per lavorare la terra.
Nell’agosto del ’44 venne a casa mia un amico, Giuseppe Ballerini, che era
stato alpino come me. E non aveva paura di nulla. Mi disse: entra nella
brigata. Non c’era quasi nessuno che sapesse maneggiare le armi, il
comandante lo conoscevo, era il maestro del paese. Invece io avevo le
strisce, quelle della divisa che dicevano che ero un tiratore scelto. Con i
fuciloni lunghi, i 91, colpivo chiunque. Così mi decisi: in montagna ho fatto
tante guardie, quando c’era un pericolo andavo io.
Ma la mia militanza nella 4a Brigata durò poco. Un giorno eravamo scesi
per passare una notte a casa. Stavo dormendo in una nicchia ricavata in una
camera. Si toglievano i mattoni e poi si rimettevano a posto. A un certo
punto mi sentii chiamare da Giuseppe, l’amico che ci ospitava. La casa era
circondata dai repubblichini. La miseriaccia! Avevo nove caricatori. Riuscii
a scappare da una finestra sul retro, imboccando un sentiero che portava in
campagna. Avevo le armi, mi servivano dei cespugli per poterle nascondere,
ma era marzo e la vegetazione era ancora poca. Trovai della paglia secca e
lasciai tutto quanto lì, coperto per bene. Pensavo di averla fatta franca. E
invece mi sbagliavo. Qualche metro più avanti c’era un tedesco con il mitra.
Mi sparò a vista, la raffica non mi colpì alla testa per pochi centimetri.
Scappai, mi nascosi, scesi la montagna da un lato, raggiunsi l’argine del
fiume, mi arrampicai cercando di mimetizzarmi tra la vegetazione ma non
ci fu niente da fare. Mi presero.
“In alto le mani!” mi urlarono. Mi tirarono per la giacca, mi colpirono
forte, sul viso, con uno schiaffo, e mi riportarono indietro. “Dove sono gli
altri?” mi chiesero. “Gli altri chi?” “Come chi? I partigiani!” “Non lo so, io
ne conosco qualcuno soltanto perché scendono dalle montagne per
mangiare qualcosa, perché qui c’è il forno, prendono il pane, pagano e
vanno via.” “Quanti sono?” “E chi lo sa?”
Mi colpirono ancora. E mi portarono nella piazza del paese, davanti alla
chiesa. C’era un tenente alto, continuava a masticare come un cammello.
“Signor tenente, ne abbiamo preso uno,” gli dissero. “Benissimo,” rispose.
“Create un plotone di esecuzione che lo fuciliamo qui.”
I soldati si allontanarono per andare a trovare altri partigiani: si sparsero
per le case della gente, fecero razzia portando via tutto con slitte e carretti.
Io ero spacciato. Ma mi venne un’idea. “Signor tenente,” gli dissi,
“ammazzare me non risolve niente. Anzi, complica le cose.” Appena fuori
dal paese c’era una brigata partigiana, poco più in là un’altra. Uccidermi
avrebbe significato scatenare la loro reazione. Questo non l’ho detto al
tenente, ma lo sapevamo entrambi.
Lui rimase in silenzio, perplesso. I suoi uomini tornarono. “Signor
tenente, non troviamo nessuno per il plotone, sono tutti presi a caricare roba
da portare via.” “Non fa niente. Ne riparliamo quando siete pronti.”
Decisero di spostarsi e andammo fino a Bobbio, pochi chilometri più in
là. Arrivammo davanti alla caserma dei carabinieri, la stessa che c’è ancora
oggi. “Dove lo mettiamo questo, tenente?” gli chiese un sergentino. “In
cella, da solo.”
La cella in realtà era una camerata piena di persone. Tutti quelli che
trovavano in campagna li mettevano in prigione. C’erano anche dei miei
amici, due gemelli, i fratelli Marinoni. “Oh, Madonna, hanno preso anche
te,” mi dissero, non appena fui spinto dentro quello stanzone. “Alle due mi
fucilano davanti al monumento, perché a Mezzano la truppa non era
disponibile. Per me è finita.”
Ne ero certo. E in fondo non ero così disperato. Salutavo tutti. Quel che
pensavo era: muoio, non potrò mai più andare a una festa, vedere i miei
amici. Ne avevo tanti anche perché suonavo la fisarmonica…
Mancava mezz’ora alle due quando in cella ricevetti un pacchetto.
Conteneva panini bene imbottiti di coppa e due bottiglie di vino. Non ho
mai saputo chi me li avesse inviati. Lo presi come l’ultimo pasto. Mangiai
di gusto. Al terzo morso sentii però qualcosa di duro sotto i denti, diverso
dal pane e dalla coppa. Era un rotolino di carta. C’era scritto: “Stai
tranquillo, c’è già in corso il cambio. Ripeto, stai tranquillo”. Capii che
poteva accadere qualcosa. Ma non sapevo ancora cosa.
Alle due in punto si presentò in quello stanzone che faceva da cella un
giovane militare. “Chi è Everri Eligio?” chiese. “Io.” “Fuori, che è ora.” Mi
presero in quattro, erano alle sue spalle. Due con il mitra davanti, due
dietro. Ci seguivano altri tre o quattro soldati, anche loro armati.
Imboccammo la strada che portava al monumento, la conoscevo bene. Lo
vidi in lontananza, poi sempre più vicino.
Non ci fermammo. Tirammo dritto, fino a piazza Duomo, dove c’era il
comando dei tedeschi e degli ufficiali italiani repubblichini. Mi si avvicinò
uno di loro, un graduato. “Voi andate via,” disse a chi mi aveva
accompagnato. “Come ti chiami?” mi chiese, e prima ancora che potessi
terminare la risposta aggiunse: “A me dispiace. Potrei anche lasciarla
andare, ma è sera e qui sparano dappertutto”. “Signor tenente, qui in
piazza,” gli risposi, “abita mio fratello, ho un posto sicuro dove dormire.”
“Ma se ti prendono, ci vado di mezzo io che ti lascio andare.” Poco dopo
richiamò i militari che avrebbero dovuto fare da plotone della mia
esecuzione. “Portatelo via,” ordinò.
Tornammo indietro. Riattraversammo il paese, la gente mi guardava. Mi
ributtarono nella stanza. “Non ti hanno ammazzato?” mi chiesero i
compagni. “No, non mi hanno ammazzato,” risposi.
Non ho mai capito chi e perché mi avesse salvato. So soltanto che dopo
vennero i partigiani a liberarci. Intanto, però, in cella erano arrivati altri
panini.
Noi non saremo mai come loro
Aristeo Biancolini
Nato a Chianciano Terme (Siena) l’11 dicembre 1924
Formazione Mencatelli, raggruppamento Monte Amiata
Babbo Priamo era un falegname. E mi ha insegnato che due cose sono
più importanti delle altre: studiare e non dimenticarsi mai di essere umani.
Fino a diciassette anni però non avevo capito. Ero di Chianciano, ma
studiavo a Roma, ospite di parenti. Ero, come chiunque altro, imbevuto
della cultura fascista: balilla, avanguardista e tutto quel che seguiva. Un
giorno i miei parenti mi hanno aperto gli occhi, raccontandomi quale era
stata la vicenda della mia famiglia. Nel 1921, mio padre faceva parte di un
gruppo di assistenza sociale che il fascismo considerava pericoloso. Lui e
altri ventiquattro furono imprigionati e processati. In tribunale i carabinieri
produssero un finto testimone: era però così evidente che stesse mentendo,
che in aula si respirava aria di assoluzione. Sennonché, la notte prima della
sentenza un gruppo di fascisti si presentò sotto casa del giudice con una
damigiana di benzina: “Se li assolvete, torniamo e bruciamo tutto”. Furono
condannati a un anno. E, dopo, la persecuzione continuò: babbo era un
sorvegliato speciale, fu più volte picchiato.
Questa rivelazione fu uno choc e scatenò in me una gran rabbia: io
avevo indossato tutte le divise che il regime mi aveva imposto e nulla
sapevo di quel che la mia famiglia aveva dovuto sopportare.
Così, mentre ero ancora a Roma, ho cominciato a ragionare e a radunare
intorno a me un gruppo di amici: si parlava molto, ma si faceva poco.
Osammo solo qualche volantino.
Il 10 luglio 1943 mi licenziai ragioniere: dopo solo quindici giorni
sarebbe caduto Mussolini. E fu proprio in quei quindici giorni che tornai a
Chianciano, dove mi aspettava un posto alle Terme. I fascisti
spadroneggiavano: “Se avessimo fatto il nostro dovere,” mi disse un
impiegato che conosceva le mie simpatie e quelle della mia famiglia, “tu
non saresti mai nato”.
Qualche settimana dopo il mio rientro, ci fu l’armistizio. I tedeschi
avevano stabilito un quartier generale a Chiusi per presidiare la linea Albert
che andava dall’Adriatico al Tirreno all’altezza del Trasimeno. E da Chiusi
arrivarono in forze anche a Chianciano. Erano ottocento e occuparono tutti
gli alberghi: in quelli grandi stavano gli ufficiali, in quelli piccoli i soldati.
Il paese divenne un luogo di smistamento per i feriti che arrivavano dal
Sud. Naturalmente, con le SS in casa, anche i fascisti di Chianciano si
sentivano nuovamente forti.
Poi, il 16 novembre 1943, fui richiamato alle armi. L’ordine era di
presentarsi in stazione e salire sul treno: i fascisti strillavano perché una
ventina di contadini non si erano presentati. Noi che dovevamo partire
eravamo inquieti, incerti, ma ancora una volta fu mio padre a indicarmi la
strada. E ancora una volta aveva mantenuto un segreto con me. Sapevo che,
con i padri di altri miei amici, era nel Cln. Ma non sapevo che i “vecchi”
avevano deciso che da quel treno saremmo dovuti scappare. Ce lo disse uno
dei nostri compagni. Il convoglio partì lentamente e dopo nemmeno cento
metri io e un gruppo di miei amici saltammo giù. Ci rifugiammo in una casa
di campagna e aspettammo che il Comitato di liberazione ci venisse a dire
qualcosa.
Dopo poche ore però ci informarono che mio zio e quello di un altro
ragazzo erano stati presi in ostaggio dai tedeschi e dai fascisti. La loro sorte
dipendeva da noi. Tornammo indietro, ma non a Chianciano, ci
presentammo al distretto militare di Siena. Lì, come punizione, fui mandato
a imparare il posizionamento e lo smaltimento delle mine antiuomo, un
lavoro che sarebbe servito in un campo tedesco vicino a Roma dove
avremmo dovuto essere destinati.
Da Siena fummo trasferiti a Firenze, e qui accadde una cosa strana. Il
parente che mi aveva ospitato a Roma durante gli studi era nel Comitato di
liberazione della capitale, ed era stato contattato da mio padre e dagli altri
partigiani per trovare una strada e poterci liberare. Venne a Firenze. E
quando entrò in caserma lo salutarono militarmente. Lui rispose al saluto.
Lo avevano scambiato per un ufficiale. Si avvicinò a noi e ci chiese chi
volesse uscire con lui. Io e altri due ragazzi ci facemmo avanti. Ci
presentammo così, accanto a lui, al posto di uscita, dove c’era una grande
confusione. “Questi vengono con me,” disse. E i piantoni si misero
sull’attenti.
Eravamo scappati. Con un carro bestiame e facendo alla fine diciotto
chilometri a piedi, tornai a Chianciano.
Stetti per un po’ nascosto in un albergo gestito da un amico di mio
padre. Anche questo era stato requisito dai tedeschi, che occupavano i piani
superiori. Al pianterreno c’era la famiglia del proprietario. E, nel sottoscala,
io.
A quel punto si decise che era il momento di cambiare aria. Il Comitato
organizzò gruppi da quattro ragazzi, tutti più o meno della mia età. Io
dovevo andare in Val d’Orcia con altri tre. Mio padre, prima che io partissi,
fu molto chiaro: “Mi raccomando, sappi che se fai cose sporche è meglio
che non torni”. Fino a quel momento la nostra Resistenza era stata
senz’armi. Erano consapevoli che con una pistola in mano, soprattutto
essendo ragazzi, era possibile fare qualcosa di poco corretto. Mio padre
voleva, come sempre, che io sapessi lui da che parte stava: “Le cose
sporche non si fanno”. Non era una raccomandazione che avevo ricevuto
solo io: quando salii in montagna, sul monte Amiata, in tanti si erano sentiti
dire le stesse parole.
Formammo una squadra di sette persone, raccogliendo tre militari alleati
che erano scappati dal campo di prigionia di Laterina: ci guidava il tenente
Johnny, un americano che ci spiegò subito che non eravamo lì per un campo
scout.
I partigiani di Abbadia San Salvatore avevano già liberato diversi paesi
dai fascisti. Ed era aprile, il 3 aprile 1944, quando una nostra pattuglia entrò
in contatto con quattro militari fascisti che per lungo tempo avevano
perseguitato i cittadini di Castiglione d’Orcia. Furono neutralizzati, ma
lassù non eravamo in condizioni di tenerli prigionieri. Bisognava
liberarsene. Tre furono lasciati andare, ma non Rosignoli. Rosignoli era un
persecutore ventennale degli antifascisti di Abbadia San Salvatore,
rischiava una brutta fine.
Facemmo così un’assemblea, la prima a cui partecipavo, per decidere il
da farsi. Quella riunione è stata il primo elemento di democrazia che ho
conosciuto nella mia vita: una relazione, una votazione, e non uno, uno
soltanto, che decide. Fu una strana sensazione. In ogni caso l’assemblea si
pronunciò e votò per la fucilazione.
Passò la notte e la mattina venne formato il plotone di esecuzione.
C’erano quattro persone di Abbadia e noi tre, il gruppo di Chianciano.
Ci sentimmo gelare. E seguirono attimi confusi. Volevano che Rosignoli
scavasse la fossa, lui si rifiutò, chiese al mio amico una sigaretta, ma la
fumò dalla parte del filtro… Io gli domandai i documenti per restituirli alla
famiglia e me li consegnò. Ci mettemmo in linea per fucilarlo, io trattenevo
il respiro.
In quel momento però mi si avvicinò uno dei compagni inglesi e mi fece
un segno con la mano: “Fermi, vi sostituiamo noi. Veniamo dalla guerra,”
mi disse. Per loro uccidere era un meccanismo ormai acquisito. Il
comandante accettò la sostituzione.
Il Rosignoli stava per essere ucciso. Il plotone di esecuzione era pronto.
Ma risuonò un grido: “Fermi tutti!”. Era uno tra i più anziani del gruppo di
Abbadia, uno di quelli che avevano dovuto subire da quell’uomo
persecuzioni lunghe vent’anni. “Fermi! Non lo facciamo. Noi non siamo
come loro. Lasciamolo andare. Ha la moglie al sanatorio, quattro figlioli
distribuiti tra i parenti, riportiamolo in paese. Garantisco di persona sul fatto
che non costituirà un problema per il futuro.”
Fu un momento incredibile, ma l’anziano fu ascoltato, e la vita di
Rosignoli venne risparmiata.
Nel giugno del ’44 gli Alleati erano ormai a pochi chilometri da
Chianciano. Il Comitato di liberazione sapeva che in paese c’erano soltanto
due diplomati, io e un altro ragazzo, che però non era di sinistra. Così,
avendo deciso di investire su di me per il dopoguerra, mi fecero scendere
dalla montagna e mi nascosero in una casa. Dove a un certo punto una mia
zia che veniva a portarmi da mangiare fu sorpresa da una perquisizione dei
tedeschi. Ebbe la prontezza di mettersi a urlare come un’ossessa: l’ufficiale
tedesco, convinto che fosse in atto un tentativo di stupro, portò via in tutta
fretta i soldati. Io ero nascosto in un armadio, e mi salvai così.
Il 29 giugno Chianciano fu liberata. E il 4 luglio fui scelto dal Cln come
direttore dell’ufficio annonario. Il mio compito era quello di organizzare i
generi alimentari per tutta la popolazione. Non lo avevo mai fatto, ma mi
prestai con grande entusiasmo: significava dare senso a una parola che
avevo sempre amato, solidarietà.
Prima di accettare chiesi però una cosa: che la figlia del vecchio
direttore fascista dell’ufficio fosse assunta come dipendente. Serviva uno
stipendio in quella casa.
La donna sposò poi uno dei quattro compagni che avevano combattuto
con me in montagna. Siamo diventati amici, e lo siamo ancora oggi che lei
ha novantotto anni, due più di me: è a letto, ha un filo di voce, ma aspetta le
mie telefonate.
E no, non eravamo come loro.
Ho voluto seguire l’esempio di Eugenio Curiel
Aldo Tortorella
Nato a Napoli il 10 luglio 1926
Fronte della gioventù di Milano e Genova
Nome di battaglia “Alessio”
Il mio nome di battaglia è Alessio, militante delle formazioni partigiane
della Resistenza di città.
Discendo da una famiglia non precisamente proletaria: i miei nonni
possedevano una banca locale napoletana, poi ceduta ai piemontesi quando
il Regno delle Due Sicilie cessò di esistere.
Sono nato a Napoli il 10 luglio 1926.
A diciassette anni avevo già maturato una scelta antifascista per ragioni,
devo ammetterlo, che c’entrano poco con il merito personale. Mio padre,
pur essendo un alto funzionario pubblico, manifestava sentimenti di
dissenso. Era stato – e tale è sempre rimasto – un liberale nittiano. Che i
fascisti fossero ridicoli l’ho respirato in casa, ma non mi venne da qui la
lezione di antifascismo combattivo.
Accadde al liceo dove, in particolare, ebbi come supplente un giovane
docente, Mario De Micheli, formatosi in un’università cattolica, anzi
vaticana, ma di sentimenti comunisti. Fu lui che mi fece leggere i testi di
Nikolaj Berdjaev, un filosofo mistico ortodosso, avversario dei bolscevichi,
i cui insegnamenti indirizzavano alla lotta contro la dittatura. Lo ammetto,
ero un liceale precoce negli studi, due anni avanti rispetto agli altri,
abbastanza bravo e, quindi, anche un po’ saccente.
Il 25 luglio 1943, quando Mussolini fu destituito e arrestato, avevo
appena compiuto diciassette anni, e in quel periodo la mia famiglia era
sfollata in un paese della Brianza. Siccome ero già antifascista nell’animo, e
un po’ incoscientemente propagandavo queste idee tra i miei amici, appena
seppi che era caduto il regime balzai in bicicletta e andai a chiamarli tutti,
per comunicare la grande notizia. Ma nessuna porta o finestra si aprì.
Allora, la mattina dopo, presi il treno per Milano, come se dovessi andare
ancora a scuola – finita in realtà, perché stavo dando gli esami di maturità:
non quella scientifica, già conseguita, ma quella classica, perché volevo
iscrivermi a Filosofia, dove insegnava Antonio Banfi.
Abbracciai la militanza in un momento preciso, in piazza Cadorna a
Milano, quando vidi un tram fermo in mezzo alla strada con il tranviere che
arringava una piccola folla intorno. Scese, lasciò lì il suo tram e tutti
insieme formammo un corteo esultante per la caduta di Mussolini, diretto
verso piazza Duomo. Ci prendemmo un rischio mortale, perché ci
piovevano in testa ritratti del Duce da tutte le parti. Quando arrivammo in
Galleria, a un certo punto fummo sfiorati da una testa di Mussolini, enorme,
che qualcuno aveva buttato di sotto senza curarsi del pericolo.
Grazie al mio professore di filosofia frequentavo l’Accademia di Brera,
coacervo di giovani talenti pittorici, dove si respirava aria di ribellione. Lì,
in particolare, entrai in contatto con il figlio del pittore Raffaele De Grada,
Raffaellino, più grande di me, membro della Resistenza e del Partito
comunista. L’8 settembre cercammo di mettere insieme formazioni militari
armate per resistere ai tedeschi, ma arrivò ben presto la notizia che quelli
stavano già entrando a Milano. Fu allora che, con Raffaellino e altri,
costituimmo il Fronte della gioventù milanese, il cui responsabile, poi
assassinato dai fascisti, era Eugenio Curiel, professore di fisica
all’Università di Padova, coraggioso combattente della Resistenza e
intellettuale notevolissimo. Nel comitato direttivo c’erano anche due frati
serviti: uno, il grande poeta David Maria Turoldo, teneva già prediche
d’ispirazione antifascista in Duomo; l’altro, Camillo De Piaz, era un
fervente difensore dei diritti dei lavoratori e degli umili.
La mia prima azione – che solo scherzosamente potrei definire eroica –
fu quella di lanciare manifestini al cinema Odeon di Milano; ma lì non fui
arrestato. Accadde successivamente, nel corso di un incontro clandestino
con i ragazzi dell’Università Cattolica del Sacro Cuore, che erano ingenui e
inesperti (noi eravamo stati addestrati da Curiel e ancor più da Gian Carlo
Pajetta – uno degli ispiratori del Fronte della gioventù – alla lotta
clandestina in città, molto pericolosa perché si rischiava la cattura in
qualsiasi momento). Uno di loro, individuato dalla polizia, aveva parlato e
ci fu una retata.
In principio mi sentii perduto. Per fortuna, botte modeste, non selvagge:
ero caduto nelle mani della polizia, che esisteva ancora, seppur diretta da
fascisti e fascista essa stessa, ma non le famigerate brigate nere o i tedeschi.
Mi ruppero solo un dente. In quel momento, pensai soprattutto a mia madre,
mi dispiaceva per lei. I miei genitori, tra l’altro, non sapevano nulla di
questa mia scelta clandestina, gliel’avevo tenuta nascosta, anche perché mi
ero trasferito a Milano, dormivo da amici, conoscenti, compagni e non
compagni. Mio padre aveva capito ma, da grande educatore qual era, non
aveva mai ostacolato né me né mio fratello, rispettava le nostre scelte. E
anzi, in virtù della sua posizione di alto funzionario pubblico, riuscì a
salvare la vita di mio fratello che aveva organizzato una brigata armata del
Fronte della gioventù. Grazie ad amicizie altolocate, la condanna fu
tramutata in ergastolo, e tornò in libertà dopo il 25 aprile. Io invece evasi
dal carcere, come dirò.
Mi ero ammalato gravemente, una febbre altissima. Quelli del carcere
temettero per la loro salute, oltre che per quella degli altri detenuti. Nel bel
palazzo secentesco di piazza San Fedele che aveva ospitato la Questura,
fummo rinchiusi nelle cantine, probabilmente ancora quelle dei tempi
dell’Inquisizione. C’erano tavolacci e pagliericci, un viavai di cimici
spaventoso. I detenuti politici stavano con i detenuti comuni, per i quali
conservo una gratitudine enorme perché nutrivano una forma di rispetto
commovente nei nostri confronti, soprattutto per i più giovani. Uno di loro
mi cedette il suo posto sul tavolaccio e dormì per terra. Era una situazione
indescrivibile. Lì ci si ammalava per forza, le cimici portavano tutti i mali
del mondo e io ero un giovinetto di buona famiglia, non abituato a
condizioni così estreme.
A causa della febbre altissima fui trasferito all’ospedale militare, dove il
dottor Grossoni, primario di Neurologia, dirigeva un’organizzazione
clandestina interna, aiutato da una piccola suora, Giovanna Mosna, il suo
braccio destro, poi decorata con la medaglia d’oro. Lì ricevevano
segnalazioni dal Comitato di liberazione nazionale sui nominativi di chi
dovevano far fuggire, ma a grandi intervalli di tempo, non tutti i giorni.
Così anch’io fui aiutato dalla suora e dalle infermiere. Rimasi con loro
diverso tempo, perché intanto la polizia e i fascisti delle brigate nere ci
stavano dando la caccia, ma non scoprirono mai quale fosse stata la nostra
via di fuga. Il segreto venne mantenuto. Il che dimostra, tra l’altro, come la
Resistenza fosse un fatto di massa, contrariamente a quanto affermano molti
storici. Io l’ho provato sulla mia pelle, più volte, e soprattutto in occasione
della mia fuga perché, a un certo punto, fui nascosto dalla suora nel collegio
delle infermiere, frequentato da ragazze della Brianza o del contado. Loro
sapevano che c’era un uomo: si affacciavano, ridevano e scappavano via.
Ma non una andò a denunciare.
Dopo circa cinque o sei giorni, sempre con l’aiuto delle infermiere e
della suora, uscii travestito da infermiera, perché non avevo più abiti, solo il
pigiama. Non che fossi una ragazza molto carina, ammettiamolo.
Tuttavia…
Non smisi certo di fare la Resistenza, e da Milano fui inviato a Genova,
dove bisognava ricostituire il Fronte della gioventù cittadino, perché una
buona parte del comitato direttivo era stata fucilata. Da ragazzo ero stato lì
con la mia famiglia, conoscevo un po’ il centro, la Val Polcevera, Sestri
Ponente.
Fu un viaggio avventuroso, Curiel in persona mi aveva dato l’incarico e
i documenti falsi. Lui è stato un riferimento fondamentale della mia vita,
anche se purtroppo ho avuto poche occasioni di vederlo. Era, come ho già
detto, un uomo di grande ingegno, un fisico con studi di teosofia, un
intellettuale sofferente. Comunista ed ebreo, perseguitato già mentre era in
cattedra, come assistente, aveva dovuto abbandonare l’università a causa
delle leggi razziali.
Arrivato a Genova, con un freddo terribile e un impermeabilino bianco –
il mio recapito clandestino era un po’ a nord del ponte recentemente
crollato, alla Certosa di Rivarolo –, vidi quattro case di operai. Al di là del
torrente Polcevera c’era una passerella di ferro traballante che la piena si
portava via. Avevo solo questo recapito, che rispondeva al nome di un
operaio qualificato della Ansaldo, un comunista. Si chiamava Rossi,
sposato con due figli, che poi entrarono nel Fronte della gioventù. Bussai
all’ora del pranzo e loro mi offrirono un piatto di tagliatelle. Che ricordo!
Non eroico, ma la fame era terribile, l’avevo già sofferta prima e durante il
viaggio, anche a Milano.
Gli uomini della Resistenza che ho frequentato erano quasi tutti
comunisti e venivano da un’esperienza dura, avevano fatto la scuola del
carcere, dove avevano imparato la lotta clandestina. Quindi mi prendevano
in giro. Il giovane studente non era esattamente accolto con un “Oh, che
bello!”. Avevano tutta una loro pratica, pervasa di grande ironia. In
massima parte erano operai. Il partito a cui ho aderito, e che ho sentito mio
finché è esistito, non era per gli operai ma degli operai. A dirla tutta, se
vogliamo usare una brutta parola, c’era un po’ di settarismo verso gli
intellettuali: molti avevano tradito, molti erano riusciti a conservarsi una
vita normale, mentre nelle galere, insieme al vecchio gruppo dirigente,
erano finiti quasi solo gli operai. A Genova, poi, c’era stato sciopero
generale anche nel ’43, e nel ’44 furono millecinquecento gli operai
deportati in Germania. Lo schifoso prefetto fascista responsabile di queste
deportazioni, Carlo Emanuele Basile, nel dopoguerra non fu mai
condannato.
Sì, l’esperienza di Genova fu unica. Con i ragazzi del Fronte della
gioventù facevamo non solo i comizi al mercato, ma anche quelli nelle
fabbriche, perché alta era la consapevolezza degli operai, la loro solidarietà.
Al sabato della paga, che allora si svolgeva nel cortile – tutti all’antica in
fila per prendere la busta da un ufficietto –, avevo cominciato a fare i
comizi in piedi su una sedia di paglia. Lo ricordo come un momento
meraviglioso, si alzavano grida per la pace, contro il lavoro degradante,
contro il salario miserevole.
E io, nel ’44, avevo appena compiuto diciott’anni.
Il clima tra la gente non era sfavorevole, contrariamente a quello che è
sempre stato detto – “i partigiani erano pochi”. Altrimenti non avremmo
potuto far niente in montagna, e tantomeno in città. Io ho fatto tutta la
Resistenza in città e lì, dal comizio di fabbrica a quello nei mercati,
dall’azione presso i presìdi o per colpire qualche via di passaggio, pur
avendo la collaborazione attiva della Brigata partigiana Bisagno, nessuna
azione avrebbe mai potuto essere concepita senza la solidarietà, la
protezione della popolazione. Certo, c’erano le spie, ma non riflettevano il
sentimento diffuso – almeno nei luoghi che conoscevo, ovvero Milano e
Genova, dove al contrario la maggioranza pensava che i partigiani stessero
conducendo un’azione giusta. L’odio per chi aveva portato l’Italia in guerra
era profondo.
A un certo punto dovetti andare a lavorare all’“Unità”, perché gli altri
studenti universitari che lo facevano erano stati o uccisi o spediti a
Mauthausen. L’ho già detto, purtroppo prima del mio arrivo c’erano stati
tanti morti, addirittura una fucilazione di massa.
E così alla sfilata della Liberazione di Genova io non ci sono potuto
andare. Mi avevano chiuso dentro la sede del “Corriere Mercantile” – come
si chiamava allora – per fare i primi numeri non clandestini dell’“Unità”. A
diciott’anni, sono forse stato il più giovane caporedattore di sempre.
Durante la Resistenza ho sentito parole importanti che mi hanno guidato
per tutta la vita. Curiel mi fece riflettere sulla parola d’ordine “democrazia
progressiva”. Il problema che si poneva, cioè, non era il passaggio al
socialismo sovietico, anche se allora ci piaceva molto perché c’era stata
Stalingrado, e per noi l’Unione Sovietica era Stalingrado e Stalin (bisogna
essere sinceri).
Un’altra frase indimenticabile la pronunciò Quinto Bonazzola, mio
compagno di università e grande studioso. Avrà avuto ventitré, ventiquattro
anni, era un membro influente del Partito comunista, oltre che capo del
Fronte della gioventù insieme a Gillo Pontecorvo. In una delle nostre
discussioni, mi disse: “Guarda che noi non sappiamo ancora se il difetto è
nel sistema o del sistema sovietico”. Parole che mi hanno aiutato a maturare
una coscienza disciplinata ma critica.
Ricordo ancora l’impressione suscitata dai primi comizi di Togliatti,
nell’immediato dopoguerra. La folla seguiva con stupita ammirazione il suo
eloquio forbito, un po’ professorale, intessuto di ragionamenti complessi.
Così diverso dalla retorica facile, grossolana, oggi diremmo populista, dei
discorsi di Mussolini, che avevano stufato. Magari non capivano tutto, ma
apprezzavano il cambiamento di tono.
Poi, negli anni successivi, è vero che il sentimento nei confronti dei
partigiani mutò. Accadde dopo la sconfitta del 1948 del Fronte popolare:
non erano solo comunisti o socialisti, era un fronte di sinistra, sul modello
francese del 1936. Ma prevalse la Democrazia cristiana, la paura del
comunismo incoraggiata dagli Usa, e la situazione si ribaltò. Un gran
numero di partigiani fu messo sotto processo, anche per azioni di guerra.
Come Francesco Moranino, uno dei capi della Resistenza nel biellese. Lui
aveva fatto qualcosa di simile a Oscar Luigi Scalfaro, che l’ha scampata per
un pelo in quanto magistrato: aveva presieduto un processo partigiano e
comminato la pena di morte. Era la guerra. Moranino però era comunista, o
meglio, un democratico avanzato. Venne condannato, scappò all’estero e
solo molti anni dopo fu graziato da Saragat.
I partigiani, nel dopoguerra, arrivarono a trovarsi in una posizione
scomodissima, anzi venivano bollati. E noi abbiamo commesso un errore:
ritenere che la Resistenza avesse ripulito la nazione. Perché è vero che,
come ha detto il presidente Mattarella, fu un secondo Risorgimento – ci fu
l’adesione dei borghesi e, per la prima volta, si trattò anche di un fatto
proletario, di operai, di contadini, di massa. Ma, detto questo, bisognava
avere la forza di proseguire l’opera di risanamento degli apparati dello Stato
ereditati dal fascismo. E di controbattere alla campagna di denigrazione del
movimento partigiano, ristabilendo la verità su quel passato terribile.
Onestamente, questo non è stato fatto. Non si è detta la verità al popolo
italiano: il fascismo è stato un regime di guerra, durato vent’anni circa, e di
questi vent’anni, oltre la metà sono stati anni di guerra: dall’Abissinia alla
Spagna, dall’occupazione dell’Albania alla Seconda guerra mondiale.
Uno spaventoso massacro di giovani italiani.
Così il generale nazista si arrese a un operaio
Mirella Alloisio
Nata a Sestri Ponente (Genova) l’11 novembre 1925
Staffetta, segreteria operativa del Cln Liguria
Nomi di battaglia “Olga”, “Marika”, “Rossella”
Lo so, tre nomi di battaglia per una staffetta possono sembrare troppi.
Non è certo per capriccio se li ho dovuti cambiare, ma per sfuggire alla
cattura. Ero Olga tra gli operai antifascisti di Sestri Ponente. Poi Marika
nelle missioni svolte in contatto col centro di Genova, nome bruciato da una
delazione. Ero divenuta Rossella quando ho avuto la fortuna di vivere in
prima persona l’evento storico che noi chiamiamo l’autoliberazione di
Genova: diciamo così perché ci siamo liberati da soli, con l’insurrezione del
24 e 25 aprile 1945, prima dell’arrivo degli Alleati. Facevo parte della
segreteria operativa del Cln Liguria. Non avevo ancora vent’anni.
Ho cominciato presto a fare la partigiana. Non dimenticherò mai la
mattina del 25 luglio 1943. Le scuole erano chiuse per le vacanze estive,
stavo dormendo. Sentii la voce di mio padre. Strano, come mai non era al
lavoro? Faceva l’operaio ai Cantieri navali Ansaldo come molti a Sestri
Ponente, il quartiere di Genova dov’erano concentrate le fabbriche: le
fonderie di ghisa, le acciaierie Fossati, la San Giorgio che produceva
strumenti di precisione…
“È caduto Mussolini, vestiti che usciamo!” In giro c’era parecchia gente
e molti erano a caccia dei fascisti che fino a quel momento avevano
spadroneggiato con violenze e olio di ricino. Arrivammo sotto casa del
segretario del fascio. Dalle finestre venivano giù scarpe, farina, burro e da
ultimo anche un sacchetto contenente le fedi che quel mascalzone aveva
raccolto durante la campagna per l’oro alla patria. Mia madre si era ben
guardata dal consegnargli la sua, papà ne aveva fabbricata una in acciaio e
gli aveva rifilato quella. Davanti a quello spettacolo avevo gli occhi sbarrati
e i racconti di mio padre me li facevano aprire, se possibile, ancora di più.
Non che avessi grandi dubbi sulla parte da cui stava la mia famiglia.
Sestri Ponente fino al 1926 era rimasto un comune separato da Genova e lì
ci fu la prima amministrazione socialista in Italia. Quando mio nonno,
vecchio socialista anche lui, mi portava a spasso, trovava sempre il modo di
dirmi: “Questo l’ha fatto l’ingegner Carlo Canepa, il mitico sindaco
socialista costretto a dimettersi nel 1922 dopo l’assalto squadrista e
l’incendio alla Camera del lavoro”.
La mia era dunque una famiglia operaia e antifascista anche se nessuno
ne parlava troppo apertamente. Quando rimproverai a mio padre di non
avermi informata per tempo, lui mi spiegò: “La paura era di finire in galera
tutti quanti, guai a dire troppe cose davanti ai bambini”. Però non mi ha mai
comprato la divisa da piccola italiana. Per umiliarmi, a scuola, dicevano:
“Tuo padre è povero, se vuoi te la procuriamo”.
Io cercavo di pensare con la mia testa. E qualcuno mi aiutava. Conobbi
lo zio della mia amica del cuore, Germano Jori, un vecchio comunista che
aveva già passato qualche anno nelle prigioni fasciste. Mi diede da leggere
Maksim Gor’kij e Jack London. Io amavo quei libri, prima di allora ne
ignoravo l’esistenza. Fu Germano, agli inizi dell’agosto del ’43, a invitarmi
a una riunione in casa di un’operaia della San Giorgio. Lì ci spiegarono che
il fascismo non era ancora finito. C’erano i nazisti, l’Italia era un paese
occupato, bisognava incominciare un lavoro, un impegno, la lotta…
eccetera. Insomma, la presero un po’ alla larga, poi chiesero a me e alla mia
amica se eravamo disposte a dare una mano. Ci invitarono alle riunioni
successive e così cominciò la mia Resistenza.
All’inizio in famiglia non dissi niente perché i nuovi compagni mi
avevano ammonito: “Tu non esisti più, ora Mirella Alloisio diventa…
Scegli un nome di battaglia”. “Olga.” “Allora da questo momento sei Olga,
e non dirlo a nessuno, nemmeno ai tuoi.” Ma mio padre faceva parte dei
Gap del cantiere e perciò con lui mi confidai.
Anche mia madre, che in apparenza sembrava debole, combatteva a
modo suo. Da piccola mi portava al cinema, e quando sullo schermo
compariva il cinegiornale dell’Istituto Luce con Mussolini, bisognava
alzarsi in piedi. Lei mi diceva: “Dormi, dormi”. Io fingevo, così poteva
tenermi in braccio e non si alzava. A lei, comunque, non dissi mai più di
tanto.
Bisogna capire che l’ambiente in cui mi muovevo era piuttosto
favorevole a coprire le attività clandestine. Sestri era zona rossa. Quando
iniziarono i bombardamenti alleati, tra le varie spiegazioni sul perché Sestri
fosse risparmiata, correva addirittura la voce che l’ordine venisse da Stalin
in persona, perché era soprannominata Sestrigrad…
Le perquisizioni erano all’ordine del giorno. Quando avevo documenti
in casa che dovevo trasferire, li nascondevo in un cassone pieno di sabbia
che si trovava davanti alle cantine, adoperate come rifugio antiaereo. Più di
una volta mi capitò che, recuperando i materiali che avevo nascosto, ci
trovassi anche documenti o una pistola che non erano miei.
Nella scala dove abitavo, l’unico fascista era uno zio acquisito, marito
della sorella di mamma. Loro erano sfollati e ci avevano lasciato
l’appartamento in custodia. Non lo sapeva, lo squadrista, che casa sua era
piena di armi e che ci avevo nascosto anche una grande macchina da
scrivere da utilizzare per i volantini di propaganda!
Vivere in mezzo agli antifascisti non diminuiva i pericoli. Il primo anno
da staffetta avevo tenuto i collegamenti con le cellule di fabbrica, di rione,
di zona. Erano entrate in azione le Sap e noi avevamo costituito anche i
primi Gruppi di difesa della donna. Ma nel luglio del ’44 fui chiamata dal
Cln Liguria a far parte della sua segreteria operativa. Un incarico delicato
che richiedeva molti spostamenti in città e che mi metteva in contatto
permanente con i comandanti. Quando arrestarono il mio vicino di fronte,
un compagno di giochi poco più grande di me, i capi mi dissero: “Non puoi
tornare a casa”. La loro preoccupazione era che cercassero anche me. La
mia, di preoccupazione, erano le torture. Sarei stata capace di resistere?
Proprio in quei giorni, il 13 luglio 1944, mi toccò di provare il dolore più
grande. Avevo un appuntamento in piazza a Sampierdarena con Germano
Jori, il compagno che mi aveva fatto entrare nella Resistenza. Dovevo
consegnargli un messaggio, lui era fra i comandanti dei Gap. Vidi Germano
mettersi a correre per salire su un tram, inseguito da due delle brigate nere.
Prima che ci riuscisse gli spararono e lo uccisero. Fui costretta a far finta di
niente e ad allontanarmi. Fu allora che da Olga mi trasformai in Marika.
Per il mio incarico nel Cln dovevo tenere rapporti anche con magistrati,
medici e altri professionisti che ci fiancheggiavano in incognito. Un giorno
d’inverno del 1944 stavo andando in centro per incontrare un professore
dell’università, tal Federici, quando mi imbattei per caso in un ingegnere
che mi conosceva. Vedevo già Federici in lontananza che mi aspettava, e
l’ingegnere tremava, balbettava sottovoce: “Maaa… sei matta?”. Poi, tutto
d’un fiato: “Ma tu stai andando da Federici? Guarda che ci sono le brigate
nere, lo hanno arrestato!”. Se lo erano portato dietro dopo averlo torturato e
fatto parlare, per risalire a noialtri. Quella volta mi salvai per un pelo.
Ma non era finita. Al Comitato mi diedero l’incarico di andare in
un’azienda sorvegliatissima dove era impiegato il cognato di Federici, per
avvertirlo. E, prima che mi muovessi, un comunista con cui lavoravo a
stretto contatto mi rivolse una domanda che suonava come un testamento:
“Chi devo avvertire se ti succede qualcosa?”. Compresi che si trattava di
una missione assai rischiosa, ma andai lo stesso. I nazisti di guardia mi
fermarono. “Devo vedere Giulio,” dissi loro, inventando un nome
qualunque. Feci un po’ la scema, fingendo di aver conosciuto questo Giulio
che poi non si era più fatto vivo. Entrai, ma trovai il cognato che dovevo
avvisare impegnato in una conversazione con dei tedeschi e dei fascisti. Mi
conosceva e mi fulminò con lo sguardo, come a dire “Vattene!”, poi mi
venne vicino e sibilò: “Sparisci!”. Riuscii a dirgli quel che dovevo e uscii.
Forse troppo di corsa, perché i tedeschi mi vennero dietro, sparando in aria.
Ma io conoscevo bene i carruggi, loro no. Perciò li seminai.
L’ordine del giorno dell’insurrezione fu diramato il 24 aprile 1945,
quando le forze alleate si trovavano ancora a circa cento chilometri dalla
città. Con l’insurrezione del 24 e 25 aprile Genova si distinse per essere la
prima città europea che riuscì a liberarsi da sola dagli occupanti tedeschi.
Era già iniziata quando andai a piedi da sola, in mezzo alle sparatorie, da
Sestri Ponente fino al Collegio San Nicola, dove le suore ospitavano la sede
clandestina del Cln. Per tre giorni non mi mossi più di lì, mentre le Sap di
Sestri e Voltri espugnavano Castello Raggio aprendo la strada per
Sampierdarena. Già dal 24 aprile l’intero Ponente e buona parte del Levante
erano in mano nostra, con le brigate di montagna che convergevano sulla
città. Nel cuore di Genova, in piazza De Ferrari, infuriavano i
combattimenti. I portuali presidiavano i moli sapendo di poter essere
bombardati dai tedeschi che mantenevano alcune postazioni sulle alture.
Hitler gli aveva ordinato di non ritirarsi e di distruggere il porto.
Nel primo pomeriggio del 25 aprile, il presidente del Cln, Remo
Scappini, comunista, insieme a Errico Martino, Giovanni Savoretti e al
maggiore Mauro Aloni, lasciarono il Collegio San Nicola per recarsi a Villa
Migone, residenza dell’arcivescovo di Genova, cardinale Pietro Boetto. Lì
si trovarono di fronte il comandante delle truppe tedesche, generale Günther
Meinhold. La resa fu firmata alle 19.30. Ci tengo a sottolineare che il
generale nazista si arrendeva a un operaio, ciò aveva un grande significato
per noi. E per giunta la moglie di Scappini, Rina, aveva abortito per via
delle sevizie subite dai fascisti. Nelle altre città i tedeschi avevano accettato
di arrendersi solo alle forze regolari alleate. Invece nel testo dattiloscritto di
Villa Migone era messo nero su bianco che la mattina dopo avrebbero
consegnato se stessi e le armi nelle mani dei partigiani. Un fatto unico e
straordinario!
Così avvenne. Fu una notte di festa, al Collegio San Nicola. La mattina
dopo, il 26 aprile, Paolo Emilio Taviani poteva annunciare alla radio: “Per
la prima volta nella storia di questa guerra un corpo di esercito si è arreso a
un popolo”. Noi della segreteria del Cln ci trasferimmo all’Hotel Bristol di
via XX settembre, in pieno centro. Quando, in serata, entrarono in città gli
americani della divisione Buffalo, non credevano ai loro occhi. Genova era
tranquilla, i tram funzionavano e le case erano illuminate. Il generale
Almond, recatosi in visita da Scappini al Bristol, lo riconobbe: “A
wonderful job”. Milleduecento prigionieri tedeschi furono fatti sfilare
sorvegliati dai partigiani. Ma quella insurrezione ci era costata trecento
morti e tremila feriti.
Il mio amico Vannuccio Faralli, socialista, vicepresidente del Cln,
divenne il primo sindaco di Genova liberata. Anch’io mi iscrissi al Partito
socialista. Fu bellissimo, ad Arenzano, fare un comizio insieme al vecchio
Carlo Canepa, estromesso dai fascisti quando era il primo cittadino della
mia Sestri Ponente. Frequentavo in Salita Dinegro la redazione del
quotidiano socialista “Il Lavoro”, diretto da Sandro Pertini, che dormiva lì
in sede. Ai giornalisti non dispiaceva, la mattina, veder circolare in
sottoveste sua moglie Carla Voltolina.
Ma non ho ancora raccontato la prima cosa che ho fatto quando ho avuto
un minuto libero e sono uscita, il 27 aprile, dall’Hotel Bristol. Sono andata
nella bella casa della mia amica Lisetta Carmi, che poi sarebbe diventata
una grande fotografa. Era una famiglia ebraica sopravvissuta alla
deportazione. Suo padre mi offrì di fare la doccia, dopo tanti giorni. Ecco, è
stata la doccia più bella della mia vita: la doccia della Liberazione.
Il Memoriale della Resistenza: un registro (provvisorio)
delle videotestimonianze partigiane
La lista seguente contiene le interviste realizzate tra aprile 2019 e gennaio 2020 nel
corso del progetto Noi, Partigiani. Alcune testimonianze, benché già raccolte,
potrebbero non essere presenti perché in lavorazione e non ancora inviate all’archivio
dell’Anpi.
ABRATE CLEMENTE, Torino 1928
ADRIANO ROSINA, Torino 1926
AGRESTI LEANDRO, Barberino di Mugello (FI) 1924
ALLOISIO MIRELLA, Genova 1925
ALLOSIO DANIELE, Genova Pegli 1923
ALVAZZI CESARE, Oulx (TO) 1926
AMORETTI ANTONIO, Napoli 1927
APRÀ MICHELE, Torino 1927
ARBEJA COSTANZA, Oleggio (NO) 1926
ARCIERI DOMENICO, Bisceglie (BT) 1926
ARESI CARLO, Gazzaniga (BG) 1930
ARGELLI SERGIO, Cotignola (RA) 1923
ARGELLI ELETTRO, Bagnacavallo (RA) 1923
ARLIAN MICHELE, Seine-et-Marne (FRANCIA) 1931
AURELI GIULIANO, Roma 1932
BAJARDI SANTE, Torino 1926
BACCHILEGA VIRGINIA, Mordano (BO) 1926
BALLADORI GIUSEPPE, Cesiomaggiore (BL) 1927
BALLARDINI RENATO, Riva del Garda (TN) 1927
BANTI ROSSANA, Roma 1925
BARBAGLIA CURZIO LILIANA, Ivrea (TO) 1928
BARBIERI ADRIANO, Imola (BO) 1924
BARNIERI ANGELO, Genova 1927
BARUZZI DOMENICO, Ravenna 1926
BAVESTRELLI CESA BIANCHI EBE, Ivrea 1927
BENEDETTI EDGARDO, Lecco 1927
BENEVENTI FRANCA, Bibbiano (RE) 1934
BENI VINCENZO, Grumello del Monte (BG) 1926
BENZONI RINALDO, Songavazzo (BG) 1921
BERNABEI ODINO, Marino Laziale (ROMA) 1925
BERNARDINI ANTONIO, Lizzano in Belvedere (BO) 1926
BERTOGLIO BOSIO EUGENIO, Courgnè (TO) 1928
BERTOLDI BRUNO, Mitteldorf (AUSTRIA) 1918
BERTOLOTTI ANDREINA, Cherasco (CN) 1923
BETTI PIERGIORGIO, Torino 1930
BIAGINI ENZO, Montecatini Terme (LU) 1927
BIANCOLINI ARISTEO, Chianciano Terme (SI) 1924
BISINELLA ODINO, Pralboino (BS) 1925
BOLDINI GINO, Saviore dell’Adamello (BS) 1923
BONARDA ANNITA, Vercelli 1920
BONAZZA MARIO, Ravenna 1928
BONDI LINO, Russi (RA) 1920
BONFIGLIOLI FRANCESCO, Castenaso (BO) 1923
BONTORIN GIOVANNI, Romano d’Ezzelino (VI) 1925
BORGATTA GIACOMO, Castelletto d’Orba (AL) 1924
BORGHESI AMEDEO, Omegna (VB) 1928
BORIO EGIDIO, Costigliole d’Asti (AT) 1926
BORTOLOSO VALENTINO, Schio (VI) 1923
BOTTARO CELIO, Padova 1925
BRAGADIN MARCANTONIO, Viareggio (LU) 1926
BREDA CLEMENTINA, Orsago (TV) 1921
BRENNA ANNA, Milano 1927
BRETZEL CARLO, Marostica (VI) 1927
BRIZZI PINA, Carrara 1926
BRUNETTI GIOVANNI, Gaggio Montano (BO) 1927
BRUSCHI GIORDANO, Pistoia 1925
BUCCIARELLI LUDOVICO, Massa Carrara 1924
BUGNI ERMENEGILDO, L’Aquila 1927
BUZZACCHI ETTORE, Cadorago (CO) 1926
CALDARA DOMENICO, Gorlago (BG) 1925
CAMESASCA FELICE, Monza 1928
CANDOTTO MARIO, Ronchi dei Legionari (GO) 1926
CANDUSSO DINO, Pers di Majano (UD) 1926
CAPPONI STEFANIO, Sanremo (IM) 1926
CAPRONI ZEREGA ANNA MARIA, Genova 1927
CARDINALI IVANO, San Giovanni Valdarno (AR) 1929
CARICATO GAETANO, Foggia 1922
CARINI LUIGI, Parigi (FRANCIA) 1923
CARLEVARINI FERNANDA, Savona 1928
CARNELUTTO ANGELO, Fontanafredda (PN) 1926
CARRABBIO EMILIO, Casarza Ligure (GE) 1924
CARRARA ARMANDO, Pietra Ligure (SV) 1930
CASELLI LUCIANO, Pisa 1921
CASSINELLI BEPPE, Castagnole Lanze (AT) 1926
CASTAGNETTI GIACOMINA, Roncolo di Quattro Castella (RE) 1925
CATENAZZI ARIALDO, Zoagli (GE) 1926
CAVA GUIDO, La Spezia 1930
CAVALLINI IDA, Ravenna 1925
CAVATERRA NANDO, Roma 1929
CAZZULLO GIOVANNI BATTISTA, Castelletto d’Orba (AL) 1925
CECCOLI LEONIDA, Lugo (RA) 1924
CEDOLIN ROSINA, Sacy (FRANCIA) 1924
CERIONI ALVARO, Ancona 1928
CERUTTI NATALE, Giaveno (TO) 1928
CHIADÒ GIOVANNI, Cirié (TO) 1928
CHIARAVALLOTI CARLO, Roma 1927
CHIOVINI ANTONIETTA, Verbania 1926
CHIRICI RENATO, Cremona 1929
CIALENTE UMBERTO, Roma 1926
CIANI ADRIANO, San Daniele del Friuli (UD) 1928
CIMATTI FRANCESCA, Lugo di Romagna (RA) 1921
CINEFRA PASQUALE, Alessandria 1926
CIURLI MARIO, Lari (PI) 1925
COLLODET TULLIO, Carrara 1920
COLOMBINI ROMANO, Brescia 1929
COMI CARLO, Lomagna (LC) 1924
CONDOLF MARIA, San Pier d’Isonzo (GO) 1928
CONSIGLIERE GIUSEPPE, Genova 1926
CONSONNI GIORGIO, Bergamo 1928
CONTI WILMA, Dongo (CO) 1929
COPPE GIACOMO, Limana (BL) 1927
CORDONI DUILIO, Orciano Pisano (PI) 1927
CORENO RUGGIERO GIUSEPPA, Cardito (NA) 1920
CORONELLI UMBERTO, Terni 1927
COSCI LIBERO, Cascina (PI) 1920
COSTA ELIO, Imola (BO) 1924
COTTINO GASTONE, Torino 1925
COVATI AGOSTINO, Bobbio (PC) 1927
CRAVEDI RENATO, Piacenza 1925
CROCCO GIUSEPPE, Cusano Mutri (BN) 1923
DAL LAGO EGISTO, Pavone Canavese (TO) 1926
DALL’ OSSO FRANCO, Fontanelice (BO) 1926
DALLA GIOVANNA EZIO, Baldissero Canavese (TO) 1927
DALLA TANA SERGIO, Parma 1924
DANIELI LUCIANO, Luni (SP) 1926
DAPPIANO CARLA, Crescentino (VC) 1929
DEBERNARDI ENRICO, Cirié (TO) 1926
DE BERNARDIS VINCENZO, Bengasi (LIBIA) 1929
DE GIOVANNI LOREDANA, Monterenzio (BO) 1932
DE LA PIERRE GIULIO, Torino 1921
DELL’ OCCHIO DANIELA, Gattinara (VC) 1926
DE SANCTIS FELICE, Verona 1926
DE STEFANIS BARTOLOMEO, Antibes (FRANCIA), 1923
DE VITA CARLETTO, Bagoli del Trigno (IS) 1923
DE ROSA RODOLFO, Avellino, 1928
DEL BOCA ANGELO, Novara 1925
DEL GOBBO EDMONDO, Albano Laziale (ROMA) 1926
DI MAIO MARIO, Roma 1928
DI MAURO GENNARO, Sarno (SA) 1923
DI PIETRO RAFFAELE, Sulmona (AQ) 1925
DI VEGLIA MODESTO, Pontecorvo (FR) 1926
DI PAOLA GENNARO, Napoli 1922
DOMENICHINI CIRO, Follo (SP) 1922
DOMENICALI ANNA, Lugo di Romagna (RA) 1929
DONDA ADELCHI, Aquileia (UD) 1925
ETTORRE ARNALDO, L’Aquila 1925
EVERRI ELIGIO, Travo (PC) 1921
FABBRI FIORELLO, Prato 1928
FARABEGOLI NATALE, Cervia (RA) 1922
FASSIO MARCO, Castell’Alfero (AT) 1927
FEDERICI LAURETTA, Fivizzano (MS) 1937
FEDERIGO GIORDANO, Milano 1926
FELISETTI DINO, Modena 1919
FERRARINI CARLO, Santo Stefano di Magra (SP) 1923
FERRÈ RINA, Canegrate (MI) 1930
FERRI FILIPPO, Lugnano in Teverina (TR) 1925
FINZI FEDERICI ELIONELLA, Venezia 1928
FIORENTINI MARIO, Roma 1918
FOLICALDI LEONIDA, Alfonsine (RA) 1924
FONTANA ALMA, Lugo (RA) 1929
FONTANA ANGELINA, Voltana (RA) 1935
FONTANA FRANCO, Camugnano (BO) 1929
FORNASARI ARDUINO, San Giovanni in Persiceto (BO)1926
FOVANNA LUIGI, Vogogna (VB) 1926
FRABETTI AGOSTINO, Argelato (BO) 1928
FRANCESCHINI VITTORIO, San Terenzo (SP) 1925
FRASCARI SAVINO, Quattro Castella (RE) 1928
FREZET SILVIO, Pragelato (TO) 1925
FROSINI MARIO, Montelupo Fiorentino (FI) 1928
FRULLANI ANNIBALE, Pistoia
FUMI PINO, Piacenza 1925
FUSARIO GIUSEPPE, Foggia 1925
GAGLIARDI ELENA, Alfonsine (RA) 1921
GALASSI GIORGIA, Cervarezza (RE) 1929
GALLARATI FERDINANDO, Piacenza 1928
GALLARATI MARIO, Borgonovo (PC) 1929
GALUPPI RINO, Galliera (BO) 1927
GAMACCHIO GIORDANO, Venezia 1923
GARAU NINO, Cagliari 1923
GARDI VITTORIO, Imola (BO) 1930
GAROFANI GIULIANO, Montecatini Alto (LU) 1926
GARZINO DOMENICO, Sampeyre (CN) 1923
GASPERINI QUINTO, San Giovanni in Persiceto (BO)1925
GEMINIANI VIERA, Alfonsine (RA) 1926
GENINATI LUIGI, Cirié (TO) 1925
GENNARINI VALENTINO, Taranto 1928
GENOVA ANGELA, Trapani 1924
GENOVESE VLADIMIRO, Porto Maurizio (IM) 1923
GHEZZI DANTE, Genova 1925
GHIGLIONE MARIO, Genova 1928
GHIRELLI EMO, Reggio Emilia 1927
GIAMBONE GISELLA, Lione (FRANCIA) 1931
GIARA RENATO, Vercelli 1925
GIASSI ALDO, Udine 1925
GILARDI GIUSEPPE, San Mauro Torinese (TO) 1926
GIORDANI TOSCA, Pedersano (TN) 1922
GIORDANO FEDERIGO, Milano 1926
GIORDANO GIULIO, Torre Pellice (to) 1926
GONZATO PALMIRO, Montecchio Precalcino (VI) 1926
GORI VEGA, Casalmaggiore (CR) 1926
GOTTI BATTISTA, Almenno San Salvatore (BG) 1921
GRAMAGLIA MARIO, Collegno (TO) 1926
GRANZOTTO ANNA, Susegana (TV) 1927
GRAZIANI UMBERTO, Vestea (PE) 1923
GRECI LIDIA, Sant’Ilario d’Enza (RE) 1929
GROSSI ADELINA, Legnano (MI) 1927
GUAZZONE CANDIDA, Milano 1928
GUELFI PIERO, Sarzana (SP) 1927
IMBERTI DOMENICO, Ponte Selva (BG) 1929
INNAMORATI FRANCESCO, Perugia 1924
ISAIA GIOVANNI, Roccabruna (CN) 1925
IVALDI ADELE, Vercelli 1920
LAGHI TONINA, Forlì 1921
LAI RODOLFO, Orvieto (TR) 1928
LANFRANCHI BENVENUTO, Casnigo (BG) 1919
LANZETTI MARCO, Ceresole d’Alba (CN) 1927
LATINI EMILIA, Arcevia (AN) 1928
LEGNANI AURELIO, Saronno (VA) 1926
LEPRI SERGIO, Firenze 1919
LEVA ANNA, Montaldeo (AL) 1929
LEVERATTO SERGIO, Genova 1922
LISI GUIDO, San Giminiano (SI) 1925
LODOLI GIANFRANCO, Bologna 1923
LUCARINI FIDIA, Genova 1923
MACARIO NATALE, Boves (CN) 1923
MAGNASCHI UGO, Gropparello (PC) 1927
MAGNASCHI RAMBALDA, Gropparello (PC) 1923
MAGRI EUGENIO, Marcaria (MN) 1928
MALAGUTI GASTONE, Bologna 1926
MALINVERNI LUIGINO, Zerbo (PV) 1926
MALVESTUTO GILBERTO, Sulmona (AQ) 1921
MANARESI VIRGINIA, Imola 1924
MANARESI DINA, Conselice (RA) 1923
MANCINI IOLE, Nemi (ROMA) 1920
MANCINI MICHELE, Bari 1930
MANCONI ERNESTO, Genova 1927
MANDELLI DINO, Sesto San Giovanni (MI) 1924
MANTOVANI EGEO, Limidi di Soliera (MO) 1921
MANZONI INES, Imola (BO) 1923
MARASSO PEPPINO, Taranto 1921
MARCHETTI NARA, Pescia (PT) 1924
MARCHI FILIPPO, Torino 1926
MARIN FRANCO, Candiana (PD) 1929
MARZONA GIOVANNI, Villasantina (UD) 1928
MASI GERMANA, Palazzuolo sul Senio (FI) 1927
MASO ARTEMIO, Bassano del Grappa (VI) 1926
MASOTTI ASSUNTA, Conventello (RA) 1922
MAZZI GIGLIO, Campogalliano (MO) 1927
MEI ARISTODEMO, Monte San Pietro (BO) 1928 1928
MENAPACE LIDIA, Novara 1924
MEZZETTI MAURO, Volterra (PI) 1929
MIGHETTO MARIO, Refrancore (AT) 1926
MIGLINO LUCIANO, Crescentino (VC) 1927
MIGNANI MARIA, Anzola dell’Emilia (BO) 1928
MILANI ROBERTO, Sossano (VI) 1925
MILESI FERRUCCIO, San Giovanni Bianco (BG) 1924
MINETTI EGIDIO, Casarza Ligure (GE) 1928
MININNI PASQUALE, Bari 1930
MION GUIDO, Venezia 1926
MIRRI TERESA, Massa Lombarda (RA) 1921
MISEROCCHI JADER, Ravenna 1923
MO MARGHERITA, Lequio Berria (CN) 1923
MOCHI CARLO, Rosignano Marittimo (LI) 1925
MODIGLIANI LUCIANO, Siena 1929
MONTAGANO MICHELE, Casacalenda (CB) 1921
MONTANARI ONELIA, Crevalcore (BO) 1924
MONTI FLORA, Monterenzio (BO) 1931
MONTI MARIO, Sasso Marconi (BO) 1925
MORBELLO ENRICA, Casale Monferrato (AL) 1922
MOROTTI GIANNA, Castel d’Aiano (BO) 1929
MORSOLETTO BARTOLI MIRANDA, Genova 1926
MOSCA FRANCESCO, Cuneo 1924
MOSTI ELVIA, Massa 1925
NAZIO ANGELO, Roma 1925
NENCI WALTER, Viareggio (LU) 1934
NICOLINI GERMANO, Fabbrio (RE) 1919
NOBILE CESARE, Milano 1929
NOCETI ANTONIO ROMEO, Genova 1927
NOTARI GIACOMO, Marmoreto (RE) 1927
OLIVIERI MARIO, Ovada (AL) 1926
OMACCINI ERMANNO, Melegnano (MI) 1927
ORLANDINI PAOLO, Ancona 1924
ORLANDINI CARLO, Trento 1927
ORLANDO COSIMO, Taranto 1919
OTTOLENGHI GUSTAVO, Torino 1932
PACELLI GERMANO, San Marcello Pistoiese (PT), 1924
PAGANI ARMANDO, Monza 1924
PAGANI STEFANO, Alfonsine (RA) 1922
PAGNONCELLI GIOVANNI, Cirié (TO) 1925
PAIANI LAURA, Reggio Emilia 1932
PALAVANCHI RUGGERO, San Giovanni in Persiceto (BO) 1925
PALAZZI ANNAMARIA, Brescia 1923
PALMIERI OTELLO, Grizzana (BO) 1927
PANCALDI ORAZIO, Castello d’Argile (BO) 1925
PANNOCCHIA UBALDINA, Livorno 1923
PANTALEO ENNIO, Sulmona (AQ) 1930
PAOLICCHI GIULIO, San Giulano Terme (PI) 1925
PASTORE FRANCO, Borgomanero (NO) 1927
PARADOSSI LAMBERTO, Pisa 1926
PARISI PIETRO, Cisternino (BR) 1924
PASQUI GIUSEPPE, Castiglione dei Pepoli (BO) 1925
PASSERINI REMO, San Pietro in Casale (BO) 1927
PASTORINO LEANDRO, Genova 1923
PATERA RENATO, Ranzanico (BG) 1927
PATTANI PIERA, Legnano (MI) 1927
PAZZI ANNUNCIATA, Guastalla (RE) 1924
PEDANI MARINO, Murlo (SI) 1926
PEGHIN TERESA, Trissino (VI) 1924
PEGORARO EMILIO, Fontaniva (PD) 1921
PELLIZZARI ELSA, Roè Volciano (BS) 1929
PENAZZI ERMES, Mordano (BO) 1926
PERONI RICCARDO EZIO, Grosotto (SO) 1927
PERRA CLAUDIO, Monserrato (CA) 1923
PEZZA FILIPPO, Messina 1929
PIANI GIUSEPPE, Riolo Terme (RA) 1925
PIANTONI GIUSEPPE, Pradalunga (BG) 1925
PIASENTIN ANTONIO, San Vito al Tagliamento (PN) 1926
PIAZZI DOROTEA, Budrio (BO) 1920
PICCININI LIVIO, Cavriago (RE) 1924
PIRAS RENATO, Genova 1926
PIRAZZINI ANTONIA, Imola (BO) 1925
PISTOIA PAOLO, Cascina (PI) 1924
PLATINETTI GIUSEPPE, Misy (FRANCIA) 1923
PO CESARE, Rivergaro (PC) 1924
POCI GABRIELE, Venezia 1930
POLI ROMANO, Bologna 1926
POZZI SERAFINO, Città della Pieve (PG) 1925
PRADELLA MASSIMO, Ancona 1924
QUAZZOLA GIULIO, Varallo Sesia (VC) 1928
RADICONCINI GIANNA, Roma 1926
RAIMONDO AGOSTINO, Albenga (SV) 1924
RAVAGLIA MARINO, Conselice (RA) 1920
RAVANELLI SALVA, Imola (BO) 1927
RAVENNA GUIDO, Venezia 1927
RE GIULIA, Milano 1925
REBORA LUCIANO, Campomorone (GE) 1926
REDETTI MARGHERITA, Muggiò (MI) 1922
REMOLI DUMAS, Pistoia 1927
REPETTO PAOLINO, Lerma (AL) 1926
REVERDITO PIETRO, Mombaldone (AT) 1927
RIBOLDI AMBROGIO, Arcore (MI) 1923
RINOLFI CARLO, Prato Sesia (NO) 1926
RICCI RINA, Lugo di Romagna (RA) 1926
RICCIPETITONI MARIO CIRO, Bagnara di Romagna (RA) 1925
ROI CARLA, Dorio (LC) 1929
ROLLI SERGIO, Roma
ROMAGNOLI RENATO, Bologna 1926
ROMOLI LUCIANA, Roma 1930
ROSSI MELIS NANÀ, Spoleto 1928
RUGGERI LAERTE, Bibbiano (RE) 1928
RUSCONI ANTONIO, Monza 1926
SACCHI EDOARDO, Milano 1922
SALVATI STEFANINI RENATA, Terni 1920
SALVETTI VITALE, Caluso (TO) 1921
SAMBRI ELEONORA, Bentivoglio (BO) 1926
SAMMARCHI PRIMO, Milano 1932
SANTILONI CAVATASSI MARIA, Comunanza (AP) 1928
SANTINO SANTO, Gratteri (PA) 1922
SAPORETTI SILVANO, Ravenna 1927
SARTI BRUNO, Bologna 1927
SCACCHI ANGELO, Piacenza 1927
SCAGLIARINI BRUNO, Casalmaggiore (CR) 1927
SCANFERLATO LUIGI, Padova 1925
SCARAMUZZA GIACOMO, Piacenza 1923
SCARINGI CARMELINA, Finale Emilia (MO) 1924
SCHIAVI ALFREDO, Pavia 1926
SCIFONI CLEMENTE, Roma 1925
SEGRE BRUNO, Torino 1918
SENTIERI GINO, Pignone (SP) 1925
SERIO CARLO, Siena 1932
SERMATTEI LEONELLO, Massa 1924
SERRANÒ SANTINO, Siracusa 1923
SGRENA FRANCO, Masera (VB) 1926
SIGNORELLI PIERO, Marcignana (FI) 1925
SILVA VINICIO, Milano 1923
SMURAGLIA CARLO, Ancona 1923
SOAVE LIBERATI NICOLETTA, Santo Stefano Belbo (CN) 1926
SORANZIO ELDA, Ronchi dei Legionari (GO) 1926
STOCCHETTO BRUNO, Venezia 1928
TAGLIAVINI SERGIO, Castel Maggiore (BO) 1927
TAMI ANGELO, Ponte Nossa (BG) 1925
TAMPIERI GIUSTINA, Mordano (BO) 1926
TAVERNA CARLO, Viguzzolo (AL) 1920
TAZZINI GIUSEPPE, Massa 1928
TEDESCHI GIANRICO, Milano 1920
TEGLIA IVO, Buggiano (PT) 1927
TINTI LINA, Ozzano Emilia (BO) 1922
TOLOMELLI MARIA, Argelato (BO) 1929
TOLOMELLI DANTE, Argelato (BO) 1928
TOLOMELLI PAOLINA, Castel Maggiore (BO) 1927
TOMALINO LUCIO, Vernazza (SP) 1926
TONELLO GIOVANNI, Fonte (TV) 1926
TORRERI ENRICO, Dronero (CN) 1925
TORTELLO AGOSTINO, Taglio di Po (RO) 1923
TORTORELLA ALDO, Napoli 1926
TOSI AUGUSTO, San Giovanni in Persiceto (BO) 1925
TREBBI IVONNE, Argelato (BO) 1928
TRIDENTI LINA, Pianezza (VI) 1923
TRIOSSI DECIMO, Porto Fuori (RA) 1930
TRIOSSI NELLA, San Pietro in Trento (RA) 1921
TROMBINI GIUSEPPINA, Ravenna 1925
TUCCI GIOVANNI, Campobasso 1923
TURRINI MARIA, Imola (BO) 1925
VALBONESI IDA, Forlì 1924
VALENTINOTTI PIETRO, Cotignola (RA) 1925
VALLERIO EZIO, Casarza Ligure (GE) 1930
VALSENTI ALVARO, Terni 1924
VANDONE CICCI, Milano 1923
VANDRO GALANTE, Castelnuovo (TN) 1927
VANZAN IMPERIA, Orgiano (VI) 1926
VASOLI GIULIO, Fivizzano (MS) 1923
VECCHIA MARIO, Crescentino (VC) 1925
VERGALLI TERESA, Bibbiano (RE) 1927
VERITÀ ANNUNZIATA, Faenza (RA) 1926
VEZZANI PIETRO, Massa e Cozzile (LU) 1924
VILLA PAOLA, Vimercate (MB) 1927
VILLA ANGELICA, Vimercate (MB) 1927
VINCIGUERRA RICCARDO, Redange (FRANCIA) 1931
VIOLETTA CLEMENTINA, Imola (BO) 1922
VISANI FERNANDO, Palazzuolo (RA) 1927
VITALI PIERINA, Settimo Milanese (MI) 1923
VOCADRI MINO, Vernasca (PC) 1928
VOLPI ANTONIO, Milano 1925
WRONOVSKI LAURA, Milano 1924
ZANIN LINO, Castions di Zoppola (PN) 1923
ZANOBETTI DINO, Alessandria d’Egitto 1919
ZITO BRUNO, Trento 1922
ZOCCA GABRIELLA, Bologna 1926
Ringraziamenti
Il nostro ringraziamento va a tutti i volontari, giornalisti, attivisti,
fotografi, videomaker, cittadini, membri dell’Anpi che hanno permesso di
realizzare queste interviste. Un grazie particolare ai responsabili delle
strutture territoriali dell’Anpi che ci hanno messo in contatto e spesso
accompagnato dagli ex partigiani e partigiane; a Caterina Teoldi e Irina
Galli di Moovie Film Service Company che ci hanno permesso di partire, a
Donatella Alfonso, Stefano Moretti, Walter Montella, Vittorio Ragone.`;
